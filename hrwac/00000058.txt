Članovi Zrinske garde Čakovec hodočastili su u utorak 12. travnja u Vukovar u prigodi obilježavanja spomen-dana žrtvama komunističkog terora. Pridružili su se i predstavnici Policijske uprave međimurske i više vjernika čakovečke župe sv. Nikole. Hodočašće je priređeno na poticaj varaždinskog biskupa mons. Josipa Mrzljaka, člana Zrinske garde, čiji je otac također stradao u komunističkim čistkama u Vukovaru 1945. godine. 
Hodočasnici su toga dana obišli mjesta stradanja u Domovinskom ratu u kojima su poginuli i nestali i mnogi branitelji iz Međimurja. Ujedno su, uz mnogobrojne vjernike iz Vukovara, sudjelovali i u molitvi kod spomen-križa i misnom slavlju koje je predvodio biskup Mrzljak. Također su se susreli s vukovarskim franjevcima na čelu s gvardijanom fra Gordanom Propadalom koji ih je upoznao sa stradanjima u Domovinskom ratu. 
U vukovarskoj " kristalnoj noći " 12. travnja 1945. godine, nakon ulaska partizanske vojske u grad, ubijeno je oko 300 žrtava, uglednih i obrazovanih Vukovarčana, a u idućim mjesecima njih još toliko. 
Kod spomen-križa vijence su položila izaslanstva djece poginulih očeva, Ogranka Matice hrvatske Vukovar, Udruge Nijemaca i Austrijanaca te Grada Vukovara i Vukovarsko-srijemske županije. 
Pozdravljajući okupljene, gvardijan Franjevačkog samostana u Vukovaru fra Gordan Propadalo rekao je kako u Hrvatskoj postoji stotine jama u kojima su završile nedužne žrtve poraća podsjetivši da Vukovar, uz mnogobrojne poginule i stradalnike Domovinskog rata, ima, na žalost, i žrtve komunističkog terora. 
Predvodeći molitvu za žrtve poraća, biskup Mrzljak, koji je i osobno tog nadnevka u svom rodnom gradu ostao bez oca, naglasio je kako čovjek često nema riječi pred pojedinim zbivanjima te se tada oslanja na Božju riječ. I u njoj se opisuju teški trenuci ali se izdvaja Božji poziv na ljubav i praštanje. Istaknuo je kako za istinom treba tragati i dalje te se ne smije zaboraviti one koji su« nestali »preko noći jer čovjek ne može nestati. 
Nakon molitve kod spomen-križa, varaždinski biskup predslavio je u župnoj crkvi sv. Filipa i Jakova misno slavlje za sve vukovarske žrtve poraća. 
U propovijedi je biskup Mrzljak rekao kako u korizmenom hodu vjernik može uspoređivati svoj životni put i pojedina zbivanja iz povijesti svog naroda s događajima iz posljednjih dana Isusova života. Spomenuvši kako je Pilat, premda na Isusu nije našao nikakve krivice, udovoljio želji razjarenog mnoštva te ga osudio, naglasio je da se i danas događaju suđenja u kojima se često ne sudi po pravdi nego po različitim interesima. Ipak, Pilat je dopustio da se Isusovo tijelo pokopa, a mnogim žrtvama poraća i drugih stradanja nije dopušten ni taj normalan čin ljudskog poštovanja. Rekavši kako je sam Isus raspet na križu molio« Oče, oprosti im jer ne znaju što čine », biskup Mrzljak pozvao je okupljene na ljubav i praštanje te na molitvu za sve žrtve koje se ne smiju zaboraviti bez obzira na to što bi ta zbivanja mnogi najradije prešutjeli i zaboravili. U misi su sudjelovali hodočasnici iz Međimurja te dvojica gardista u odorama. 
