O nama
Vokalna skupina Rivers je jedna od rijetkih hrvatskih grupa koja je počela svoju karijeru bez pritisaka nametnutih glazbenih standarda hrvatske suvremene glazbene industrije. Od početka rada grupa je u svom radu inzistirala na kvalitetnoj višeglasnoj osnovici u suradnji sa vodećim glazbenim instrumentalistima i autorima. Naklada prvog albuma Rivers je bila rasprodana u prvoj polovici godine te je reizdana pod nazivom Parole, Parole). Na albumu su im se tada rado pridružili i eminentni muzičari poput Boška Petrovića, Elvisa Stanića, Igora Geržine, Marka Lazarića, Henryja Radanovića, Ivana Pešuta i producenta Ive Popeskića. U samo zadnjih tri godine, grupa je postala i dobitnica međunarodnih nagrada (Vokal Total 2006, Swingle Award 2006, Cowbridge jazz festival 2007, World Choir Games 2008). U Hrvatskoj su tri puta bile nominirane za nagradu Porin. Dobitnice su nagrada i za kazališnu glazbu.
U prosincu 2008 konačno su i dobile zasluženi Porin za najbolji božićni album pod nazivom Veselje ti navješćujem koje su snimile sa svojim brojnim glazbenim suradnicima te donijele u hrvatsku glazbenu riznicu svježe izvedbe domaćih, ali i svjetskih božićnih klasika.
Inozemni klasici Winter Wonderland, Glow Worm te Merry Christmas Baby, prepjevane su na hrvatski jezik i na albumu se nalaze pod nazivima Kad se topi led, Sjaj zvijezdo sjajna i Božićni blues dok su se tradicionalne pjesme poput Veselje ti navješćujem i Kyrie Eleison istakle novim aranžmanima, te je upravo ova fuzija jedan od glavnih aduta albuma. Vokalnim i instrumentalnim aranžmanima bavili su se Ivan Pešut, Ante Gelo, Tamara Obrovac, Joe Kaplowitz, Andrej Babić, Marijan Orešković te Alan Bjelinski, a kao aranžer debitirala je i mlada akademska glazbenica Katarina Jurić, članica grupe.
Povijest
Riječka vokalna skupina Rivers započela je 1999. s gospelom kao osnovnim i trajnim glazbenim nadahnućem, premda su njezine članice tijekom desetogodišnje karijere pokazale afinitet i za druge, suvremenije oblike višeglasnog pjevanja. Nastala na bogatoj pop i rock sceni grada u kojemu s Putokazima i E. N. I. upotpunjuje trolist odličnih ženskih vokalnih sastava, i građanskoj te glazbenoj slobodi kojoj je utro put već povijesni pokret Ri rock, grupa Rivers nije imala problema sa izražavanjem svih vrsta glazbenih žanrova. Svratila je na sebe pozornost nizom aktivnosti: od suradnje u kazališnim predstavama do različitih festivalskih nastupa. Rivers su sudjelovale u produkciji Marinkovićeve " Glorije " riječkog HKD Teatra (2003., redatelj Lary Zappia, nagrada " Marul " za glazbu na Marulićevim danima), predstave " Mir s vama " Gradskog kazališta lutaka Rijeka (2003., režija Berislav Brajković) te musicala " The Myth Of the Labyrinth " Ivice Krajača u Dubrovniku. Nastupale su u Austriji i Italiji, samostalno u okviru revijalnih festivalskih večeri, na blues i jazz festivalima (Grožnjan, Novigrad, Liburnia Jazz), u zagrebačkom BP Clubu..., a s naročitim uspjehom na posljednja tri izdanja Večeri dalmatinske šansone u Šibeniku.
Godine 2003. prvi se put pojavljuju na večeri novih skladbi s Radojkom Šverko u pjesmi " More i ti " (D. Rapotec Ute / R. Pilepić) i osvajaju nagradu za interpretaciju. Sljedećeg ljeta ta im je nagrada na Večerima dalmatinske šansone pripala za samostalnu izvedbu skladbe " A nigdje vala " istih autora, za koju su snimile video broj s redateljem Laryjem Zappiom i stilistom Davorom Permanom. Prošle godine nastupile su na večeri starih skladbi u društvu grupe Fiumens i Massima zapaženom obradom talijanskog standarda " Parole, parole ".
Poput Tedija Spalata koji je prvi album za Aquarius Records nazvao po pobjedničkoj pjesmi " Lipote gladan ljubavi žedan " Večeri dalmatinske šansone 2004. i Rivers su te godine svojim šibenskom nastupom izazvale zanimanje Aquariusa. Devet mjeseci kasnije skladba " A nigdje vala " zaključila je njihov nastupni CD " Rivers " (svibanj 2005.).
Na njemu grupa ostaje vjerna gospel korijenima (" Great Day ", " Just A Closer Walk With Thee ", " In the Upper Room ") i efektnom a capella pjevanju (" Ezekiel "), ali, kao što su uočile brojne pohvalne recenzije, umijeće višeglasnog pjevanja stavlja u službu pjesama koje pokrivaju razdoblje tradicionalnih i modernih vokalnih sastava (" Bei Mir Bist Du Schoen ", Andrews Sisters, " Operator ", Manhattan Transfer), klasični soul (" Son Of A Preacherman ") i pop (" Wake Me Up Before You Go-Go "), sve do heavy metala (" Thunderstruck " grupe AC / DC) i riječkog novog vala (" Lopov Jack " Laufera). Snimljen s vodećim instrumentalistima (Henry Radanović, Elvis Stanić, Boško Petrović, Igor Geržina, Marko Lazarić, Ivan Pešut) pod vodstvom glazbenog producenta Ive Popeskića, album je Riversicama otvorio nove mogućnosti koncertnog rada što su potvrdile na entuzijastički pozdravljenom nastupu s grupom The Original USA Gospel u dvorani Cibona u Zagrebu.
