Multimedija 
Kamene kućice 
Povodom Dana zaštite prirode i Međunarodnog dana biološke raznolikosti 22. svibnja 2011. godine, održana je edukativna radionica obnove suhozida u Park-šumi Marjan pod nazivom U vižiti babi Marti. Radionica je organizirana kroz suradnju Javne ustanove i Udruge Dragodid. Bio je to početak obnove jedne od popularnijih kamenih kućica Marjana, kućice babe Marte, lika iz serije Velo misto Miljenka Smoje. Do kućice će se tijekom 2012. godine obnoviti šumska staza, stepenište i osmisliti prostor oko nje kako bi u hladu šume šetačima i prolaznicima pružila odmorište i uspomenu na način kojim je nekada Marjan živio. 
Kako bi se na Marjanu što bolje moglo upoznati kulturno-povijesno nasljeđe, te posjetiocima približiti vrijednosti zaštićenog područja ove Park-šume koje se ne kriju samo u njenim prirodnim obilježjima, u planu je obnova poljskih kamenih kućica koje su davno izgrađene diljem Marjana. Brojne kućice (njih 9), suhozidi i suhozidne gomile ukazuju na tipičnu kulturnu baštinu ovog kraja. 
