EP ŠVICARSKA U nedjelju je odigran prvi dan Eurokupa koji je bio uspješan za naše
PANDA ZAGREB je na korak do osvajanja pehara u Eurokupu (slijeva): Mršić, Zidar, Čavar i Domšić
Pet od osam hrvatskih ekipa ostale u utrci za peharima
Napisao: Željko Đođo
Drugog dana Europskog prvenstva koje se od 19. do 26. lipnja igra u švicarskom Leukerbadu na rasporedu je bio Eurokup, tj. ekipno prvenstvo Starog kontinenta. Nedjelja je bila super uspješna za naše predstavnike jer je nakon igranja po skupinama i nekoliko kola na listama, od ukupno osam naših ekipa koje su nastupile u utrci za peharima ostalo čak njih pet.
Da stvar bude još slađa, najbolje stojimo u Eurokupu elitne 1. lige u muškoj konkurenciji gdje su se u polufinale desne strane plasirale čak dvije naše ekipe, aktualni prvak Hrvatske POSEJDON 2 iz Kaštel Kambelovca te zagrebačko JANJE ALFA. I u konkurenciji dama imamo jednu ekipu u polufinalu desne strane, prvakinje Hrvatske PANDU ZAGREB.
Nešto slabije izglede za medaljama imaju naše ekipe u 2. i 3. ligi gdje je prvi dan preživio po jedan naš predstavnik, ali će SNOOPY GADAFI u 2. ligi te DREAM TEAM PETRINJA u 3. ligi u nedjelju natjecanje nastaviti na lijevoj, tzv. gubitničkoj strani ždrijeba.
U elitnoj 1. ligi imali smo najviše predstavnika, ukupno tri, a jedina koja nije preživjela prvi dan je SPLIT LONDRA CHIGRA koja je imala peh da u četvrtfinalu desne strane naleti na EURO TEAM, ekipu sastavljenu od ponajboljih njemačkih igrača koja u svojoj bogatoj riznici ima nekoliko titula prvaka Starog kontinenta. Splićani koji su nastupili u sastavu Danijel Ivezić, Filip Galović, Tomislav Klarić, Slavko Brzić, Ivan Odžak i Jurica Blažević nakon toga su se na lijevoj strani opet sudarili s Njemcima, ekipom 4 GEWINNT od koje su poraženi nakon velike borbe te natjecanje završili na solidnom devetom mjestu.
Priliku da osvete svoje sugrađane u nedjelju u 9,00 sati kada se nastavlja natjecanje imat će POSEJDON 2 koji će se u polufinalu desne strane sudariti upravo s ekipom EURO TEAM. Reprezentativni dvojac Ivan Bilela i Vladimir Lešić, uz pomoć Zvonimira Lešića, Siniše Peričića, Nenada Petrovića i Mate Skake u skupini je upisala poraz od odlične belgijske ekipe PRUSTERS, ali su sve ostale susrete riješili u svoju korist i protiv Njemaca imaju solidne izglede plasirati se u finale desne strane čime bi osigurali pehar tj. najmanje treće mjesto.
Još je uvjerljivija bila ekipa JANJE ALFA koju je pojačao aktualni svjetski i europski prvak Boris Krčmar. Ekipa iz Mikulića u Zagrebu prvo je upisala sve tri pobjede u skupini, uključujući i onu protiv EURO TEAMA, da bi nakon toga na listi 16 nadigrali njemački 4 GEWINNT te češki DC CYBERDINE CZECH. Prvi protivnik u nedjelju ekipi koju uz Krčmara čine još Igor Špehar, Mijo Pavlović, Ivano Krusha, Dražen Vranjković i Ivan Petric bit će već spomenuti belgijski PRUSTERS koji je također neporažen.
Objektivno se od ove dvije ekipe i najviše očekivalo jer obje u svojim redovima imaju po dva reprezentativca (Vlado Lešić i Bilela kod POSEJDONA 2 te Krčmar i Špehar kod JANJE ALFA) te još po nekoliko kvalitetnih igrača koji imaju iskustvo s velikih natjecanja. Svojim nastupima u nedjelju oni su to opravdali i možemo samo poželjeti da u istom ritmu nastave i u ponedjeljak.
PANDA ZAGREB NA NJEMICE
Ivana Čavar, Anita Zidar i Martina Domšić iz ekipe PANDA ZAGREB
I dok se kod muških očekivalo da se bore za mjesta na postolju, kod djevojaka su očekivanja ipak bila skromnija. PANDA ZAGREB je predvođena Ivanom Čavarom i Anitom Zidar u svibnju trijumfirala na Ekipnom PH u Senju, što je Zidar donijelo i poziv u reprezentaciju nakon višegodišnje stanke, ali tako uvjerljiv nastup prvog dana Eurokupa ipak je ugodno iznenađenje.
Zagrepčanke, za koje uz Čavar i Zidar nastupaju još Ivana Mršić i Martina Domšić, su prvo u skupini redom nadigrale slovenski TOP GUN, TDL SALZBURG LADIES i SWISS CHICKS, a na listi 16 su pale i SWISS LADIES. U polufinalu desne čeka ih sudar protiv prvih favoritkinja za zlato, ekipe GERMANY TEAM I za koju nastupaju njemačke reprezentativke Marene Westermann i Sabrina Spörle.
Druge naše predstavnice, ekipa SPLIT LONDRA koja također ima dvije reprezentativke, Mariju Jadranku Huljić i Đurđicu Delić, jedina su ekipa za koju se može reći da je razočarala svojim nastupom u nedjelju. Naime, Splićanke za koje nastupaju još Gorana Cvitković i Maja Bebić su zaustavljene već u skupini nakon poraza od SWISS LADIES (3:2) i mađarskog PIROS KEK (4:1). Iako su imale neugodnu skupinu jer su obje te ekipe još u igri za medalje, iako su obje na lijevoj strani, od SPLIT LONDRE se ipak očekivalo više.
U konkurenciji drugoligaša imali smo dva predstavnika od kojih se državni prvak, ekipa PK VARAŽDIN zaustavila na diobi devetog mjesta. Tomislav Kušter, Vlatka Lešić, Nikola Krpan, Ervin Bolić, Luka Česi i Filip Krpan sjajno su započeli nastup uvjerljivom pobjedama u skupini protiv švicarske ekipe WUUSAA (5:0) i slovenskog FRIENDS TEAMA (4:1), a u 1. kolu na listi 16 pao i je i austrijski TORNADO DARTERS.
Ali u 2. kolu morali su potpisati poraz protiv odlične slovenske ekipe PK ZELENI GAJ, a nakon toga su imali peh da na lijevoj strani odmah nalete na prve favorite za zlato, mađarsku ekipu VASAS BUDAPEST koja u svojim redovima ima dvojicu reprezentativaca (Zsolt Melisek koji je prošle godine u Zadru ostvario Perfect Dart, te Attila Kulcsar).
Nadu za osvajanjem pehara i u ovom rangu zadržala je ekipa SNOOPY GADAFI koja je skupinu prošla na set razliku nakon poraza od PK ZELENI GAJ (2:3) te pobjede protiv švicarskih HAPPY FEET DARTERS (3:2). Da ima potencijal dokopati se pehara ekipa koja nastupa u sastavu Hrvoje Ledinski, Ivica Babić, Davorin Milinović, Miroslav Ivković, Marko Kodila i Adel El Zaher pokazala je pobjedom u 1. kolu na listi 16 protiv spomenute ekipe VASAS BUDAPEST, ali su u 2. kolu nesretno poraženi od talijanske ekipe 501 MASTER TEAM.
Nakon toga na lijevoj strani su se iskalili na Talijanima iz ekipe ALL STAR PERUGIA, a protivnik za plasman u polufinale lijeve strane bit će im švicarski predstavnik DART POINT EAGLES. Podsjetimo da je SNOOPY GADAFI prije dvije godine slavio na Eurokupu u Caorleu u konkurenciji trećeligaša, a sada pokušavaju osvojiti pehar u višem rangu.
Kod trećeligaša imali smo samo jednog predstavnika, pobjednike Ekipnog PH u Senju u ovom rangu DREAM TEAM PETRINJA. U skupini su Stanislav Polovina, Siniša Čop, Josip Šandrk, Igor Lovreković i Senad Omerčić u prva dva kola slavili protiv švicarskog GALASEI DART (5:0) i talijanskih ALL STARS C PERUGIA (3:2), da bi u 3. kolu izgubili od slovenskog TOP GUN II (2:3). No unatoč tome su bili prvi u skupini zahvaljujući najboljoj razlici setova među tri ekipe s po dvije pobjede.
U prvom kolu na listi 16 nadigrali su češku ekipu KOZACI, ali su se u 2. kolu pokleknuli protiv pevih favorita za zlato, slovenske ekipe SOVA. Tako će se za plasman u finale lijeve strane boriti protiv ekipe ALL STARS C PERUGIA koju su tijesno pobijedili u skupini.
Petrinjci žele nastaviti svijetlu tradiciju hrvatskih ekipa koje su posljednje tri godine osvajale Eurokup u konkurenciji trećeligaša, od Cluba 57 iz Konjevrata, preko Snoopy Gadafija do splitske Vedore koja je slavila prošle godine u Zadru.
JOPE LJUBAS NA KORAK DO PEHARA
Josip Ljubas osvojio je četvrto mjesto na juniorskom Open turniru
U nedjelju su igrana i tri Open turnira, a jedini koji je okončan je onaj za juniore do 16 godina starosti koji su igrali disciplinu 501 MO. Među ukupno 12 prijavljenih igrača jedini naš predstavnik bio je Josip Ljubas, član Pikado kluba Posejdon iz Kaštel Kambelovca i aktualni juniorski prvak Hrvatske u uzrastu do 15 godina starosti.
Mali Jope je bio jedan od najmlađih na turniru (tek u srpnju ćče napuniti 12 godina), ali je sjajnim igrama pokazao da protiv znatno starijih suparnika itekako ima što za reći. Na kraju je ostao za korak kratak do osvajanja pehara, ali i četvrto mjesto u ovoj konkurenciji je odličan uspjeh i dobra najava za juniorsko EP koje je na rasporedu u subotu, tj. posljednjeg dana turnira u Leukerbadu.
Igrani su još Open turniri 501 MO za muške i dame koji zbog svečane ceremonije otvorenja nisu završeni i nastavit će se u ponedjeljak. Kod dama je u četvrtfinalu desne strane Marija Jadranka Huljić, dok će na lijevoj strani natjecanje nastaviti Đurđica Delić, Vlasta Stankić i Gorana Cvitković. Kod muških su svi naši već ispali.
U ponedjeljak se u 9,00 sati nastavlja Eurokup te spomenuta dva Open turnira, tijekom dana će se igrati još nekoliko Open turnira, a u 17,00 sati na rasporedu je EDU Ranking.
-
Ceremonija svečanog otvorenja
Kao što je to bio slučaj prošle godine u Zadru, zbog lošeg vremena je ceremonija svečanog otvorenja umjesto na otvorenom morala biti održana u dvorani SportArena u kojoj se održava EP. U nedjelju je u Leukerbadu kiša padala gotovo cijeli dan, a u popodnevnim satima je počeo puhati jaki vjetar od kojega se ledila krv u žilama. Leukerbad je smješten na 1.400 metara nadmorske visine i sa svih strana je okružen planinskim vrhovima od 3.000 metara koji su prekriveni snijegom.
Tako su domaćini iz Švicarskog pikado saveza morali odustati od planiranog spektakularnog vatrometa, a glavna atrakcija ceremonije otvorenja bio je nastup nekoliko sviračkih skupina među kojima su posebnu pažnju privukli puhači rogova te gajdaši u škotskim kiltovima.
