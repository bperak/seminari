26.02.2013., utorak 
223 Riječana upisalo se u Registar 
Ovog ponedjeljka na Trgu Republike Hrvatske u Rijeci okupili su se brojni građani dobre volje te, upisom u Registar dobrovoljnih darivatelja krvotvornih matičnih stanica, dali svoj doprinos spašavanju ljudskih života. 223 Riječana koji su se odazvali akciji upisa u Registar u organizaciji Zaklade Ana Rukavina, dali su krv za tipizaciju i time povećali šanse da se sačuva nečiji život. Svaki građanin upisom u Registar postao je potencijalni darivatelj koštane srži, a ovim nesebičnim činom Riječani su pokazali iznimnu građansku solidarnost. Naime, transplantacijom koštane srži liječe se bolesnici s akutnim i kroničnim oblikom leukemije te bolesnici s teškim oštećenjem koštane srži, a lijek za ove teške bolesti nalazi se u nama Zahvaljujući hrvatskim građanima, iz nacionalnog Registra dobrovoljnih darivatelja krvotvornih matičnih stanica dosada je izdano 25 transplantata čime je spašeno 25 života. 15 transplantata je bilo za primatelje u Hrvatskoj, a deset za primatelje izvan Hrvatske. Naravno, od srca zahvaljujemo našoj organizatorici, gospođi Gordani Crnković na još jednoj uspješnoj akciji koju nam je pomogla organizirati te svim divnim volonterima koji su nam pomagali za trajanja akcije. Posebno se zahvaljemo svim mladim ljudima koji su odvojili vrijeme i upisali se u Registar i na taj način povećali šanse za nečiji život 
20.02.2013., srijeda 
204. akcija upisa u Registar u Rijeci 
U ponedjeljak 25. veljače, od 13 do 16 h na Trgu Republike Hrvatske u Rijeci održat će se akcija upisa u Registar dobrovoljnih darivatelja krvotvornih matičnih stanica. Akciji upisa u Registar će se oko 14 h pridružiti i gradonačelnik Rijeke, gospodin Vojko Obersnel. U Registar se upisati mogu sve zdrave osobe od 18 do 40 godina starosti, popuniti pristupnicu i zdravstveni upitnik te dati uzorak krvi za HLA tipizaciju (postupak utvrđivanja antigena tkivne snošljivosti). Svaki potencijalni darivatelj može spasiti nečiji život jer se transplantacijom koštane srži liječe bolesnici s akutnim i kroničnim oblikom leukemije te bolesnici s teškim oštećenjem koštane srži. Moto svih akcija upisa je lijek je u nama Dođite i pridružite nam se u Rijeci u ponedjeljak, s veseljem Vas očekujemo 
Valentinovo za Zakladu Ana Rukavina 
Na Valentinovo, 14. veljače, u organizaciji Gradskog društva Crvenog križa Hvar održana je velika humanitarna akcija za Zakladu Ana Rukavina. U akciji su sudjelovale osnovne škole i vrtići Hvara i Starog Grada te Srednja škola Hvar i Dom za starije, njihove aktivistice zajedno s učenicima Srednje škole odjeljenja Jelsa. Promidžbeni plakat u oblike srca s Aninom slikom u sredini, izradila je učiteljica Osnovne škole Hvar, gospođa Milena Filičević, a vrijedni roditelji, djeca i nastavnici pripremili su kolače, srca od raznih materijala te paprenjake u obliku srca, ukrašena imenom Zaklade. Gradsko društvo Crvenog križa Hvar organizira ove akcije za prikupljanje sredstava za rad Zaklade od 2008. godine. Ove godine prikupili su za nas 10 tisuća kuna. Od srca se zahvaljujemo organizatrici ove akcije, ravnateljici GDCK Hvar, gospođi Maji Budrović, svim osnovnim i srednjim školama s Hvara koje se sudjelovale u akciji, kao i vrtićima, roditeljima, Domu za starije i svima koji su se odazvali akciji te svojim prilogom pomogli radu Zaklade. 
14.02.2013., četvrtak 
Akcija Crvenog križa Hvar za Zakladu Ana Rukavina 
Gradsko društvo Crvenog križa Hvar i njihovi aktivisti, organiziraju i ove godine akciju za Zakladu Ana Rukavina povodom Valentinova. Na inicijativu ravnateljice GDCK Hvar, gospođe Maje Budrović, održat će akciju prodaje promotivnih materijala Zaklade. Akcija će se zbog loših vremenskih uvjeta održati u loži hotela Palace s početkom u 10,30 sati. Velika hvala našim prijateljima, gospođi Maji Budrović, Gradskom drušvu Crvenog križa Hvar te svim ostalim aktivistima i volonterima koji sudjeluju u ostvarenju ove plemenite akcije. 
12.02.2013., utorak 
Šest godina Zaklade Ana Rukavina 
Na Valentinovo, 14. veljače 2007. godine osnovana je Zaklada Ana Rukavina. Od početka rada Zaklade do danas, u Registar se upisala 37.551 osoba, dok ih je prije osnutka Zaklade Registar brojao oko 150, većinom članova obitelji oboljelih. Do danas je u Registru pronađeno 25 donora koji su oboljelima, kako u Hrvatskoj tako i u inozemstvu, pružili novu šansu za život. Iskreno se zahvaljujemo svim donorima, potencijalnim darivateljima, organizatorima akcija i svim partnerima na dosadašnoj podršci te se veselimo novim zajedničkim uspjesima 
08.02.2013., petak 
148 ljudi upisalo se u Registar dobrovoljnih darivatelja krvotvornih matičnih stanica čime su doprinijeli u spašavanju ljudskih života 
Akcija je organizirana u sklopu tradicionalne međunarodne sportske manifestacije pod nazivom " Karnevalska regata " koju već trinaestu godinu zaredom organizira Yacht club Biograd. Regata se održava od 08. do 10. veljače 2013. godine u Biogradu na Moru, a ove godine, osim spajanja natjecateljskog duha i tradicije, dobila je i novu, humanitarnu notu. Svaki potencijalni darivatelj upisom u Registar može spasiti nečiji život jer se transplantacijom koštane srži liječe bolesnici s akutnim i kroničnim oblikom leukemije te bolesnici s teškim oštećenjem koštane srži. Od srca se zahvaljujemo dragim organizatorima iz Yacht club-a Biograd te pogotovo svim mladim ljudima koji su upisom u Registar dali nadu za spas svim oboljelima od leukemije, limfoma te ostalim oboljelima od teških oštećenja koštane srži. 
04.02.2013., ponedjeljak 
NORA FORA STRAŠNI LAV 
Ovim putem prenosimo pismo majke djevojčice Nore Šitum oboljele od akutne limfoblastične leukemije. Šansa za izliječenje za malu Noru postoji u Dječjoj bolnici u Philadelphiji no za liječenje je potrebno 575 tisuća dolara, oko 3,3 milijuna kuna. Pomozite Nori Fori, strašnom lavu pozivom na humanitarni broj 060 800 558 ili uplatom na žiro račun PBZ 2340009 - 3110426252. 
Nora Šitum ima 5 godina i 8 mjeseci. Ona je jedno posebno i vrlo neobično ljudsko biće. Oni koji je poznaju, to će potvrditi. A oni koji je ne znaju... e pa trebali bi je upoznati Njeno malo i bezbrižno djetinjstvo naprasno je prekinuto 1.12.2010. godine kada joj je dijagnosticirana Akutna Limfoblastična Leukemija. Taj dan preokrenuo je nas život naglavačke. Taj dan pretvorio je naš život u pakao. Taj dan počela je naša borba. Borba za život. Došli smo na odjel dječje hematologije i onkolgije KBC-a Rebro u Zagrebu gdje je počela dugotrajna i mukotrpna terapija koja je trajala 9 dugih mjeseci. Od samog početka ništa nije išlo glatko jer je već 27. dan liječenja Nora završila u komi. Koma je trajala punih 11 dana i već tada, bila je otpisana. No, probudila se I počela život iz početka. Ponovno je učila hodati, pričati, jesti... Čudno je to malo biće. Malo biće velikog srca i još veće snage Odradila je svoju terapiju i otišli smo kući na terapiju održavanja. Polako smo se vraćali u život. Uz puno tableta, uz puno vađenja krvi i kontrola ali bili smo kući, bili smo zajedno i bila je, skoro zdrava I tako 10 punih mjeseci dok se prokleta bolest nije vratila. Naglo, bez najave, bez pripreme, okrutno i podmuklo. I onda... sve ponovno Ponovno bolnica. Ponovno šok. Ponovno dugotrajne kemoterapije. I tako 6 mjeseci. I sve je išlo svojim tokom. Sve je bilo dobro... i onda ponovno Bolest se opet vratila. Do danas ukupno 3 puta 80 % djece oboljele od leukemije se izliječi. Svi prođu svoj križni put, svi prođu svoju muku ali jednog dana, to na sreću, ostane samo ružna uspomena. Nora Fora je nažalost u onih 20 %. A jaka je kao lav. Ili strašni lav, kako ona zna reći. Za nju više nema lijeka. Njeni liječnici, dječji hematolozi na Rebru, su divni ljudi. Napravili su sve. Kako za mog lava, tako i za svu ostalu djecu. Ali i oni su samo ljudi, nisu bogovi. Nemaju joj više što dati. Bolest je postala otporna na sve. No kako se uvijek negdje pojavi malo svijetla na kraju tunela, tako smo i mi saznali za novu metodu liječenja u Dječjoj bolnici u Philadelphiji (The Children ' s Hospital of Philadelphia) koja je snažno odjeknula u medijima prije mjesec i pol dana. Baš onda kad je Nora primala posljednju liniju obrane. Posljednji lijek koji ju je mogao spasiti. Ali nije. To je naša jedina i posljednja šansa. To ili čekati bespomoćno uz bolnički krevet i brojati sate i dane kada će se život mog malog lava ugasiti. A koji roditelj to može kad zna da negdje postoji nada? Kontaktirali smo bolnicu u Philadelphiji a liječnici su već poslali medicinsku dokumentaciju. Oni nas čekaju a vrijeme nam je najgori neprijatelj jer brzo curi a bolest je razara svakim danom sve više. U ovakvom stanju, bez terapije, ne može dugo živjeti. U roku 8 dana trebali bi sjesti u avion koji će nas odvesti u novu borbu. Onu najvažniju, onu posljednju. Prsa u prsa, Nora Fora VS Leukemija. Ona to može Ako itko to može izdržati, to je mamin lav To je naša Nora Fora. Ne znate je vi Ali morate je upoznati. Vrijeme je da nakon toliko bitki dobije i rat. Zaslužila je. I otvorit će put novoj metodi liječenja. Otvorit će put svoj drugoj djeci i taj će postotak izliječenja biti 100 % a ne 80 %. Problem je, kao i uvijek, novac. Troškovi liječenja su 575 000 dolara. Oko 3,3 milijuna kuna. Iznos od kojeg nam se vrti u glavi. Mi ga nemamo. Pomozite nam, molimo vas Za Noru Foru. Za maminog lava Za svu djecu koja će, ne daj Bože, biti u ovakvoj poziciji. Pomaknimo granice zajedno A kad se vratimo, upoznat ćete našu Noru Foru. Zanimljivo je to ljudsko biće, rekla sam vam... Vidjet ćete sami. Pobjedit ćemo Jednostavno... MORAMO 
Hvala svim divnim ljudima koji su potpisali našu PETICIJU i na taj način podržali prvu akciju pod pokroviteljstvom Zaklade. Peticija je zatvorena 03.01.2007. sa 12772 potpisa. 
iz Aninog pisma: 
... Zapravo mi je teško sročiti što Vas točno želim zamoliti, znam, rekla sam na početku 10 minuta, ali nisam bila sasvim iskrena. Nemojte zamjeriti, nije mi lako. Sve moje želje zapravo stanu u dvije riječi - ŽELIM ŽIVOT. 
Samo za taj osjećaj 
Da sam prazan list, potpuno čist Koristio bih puno, puno deblji kist I samo jarke i šarene boje Da napišem ime tvoje i moje 
Da sam prazna glava, potpuno zdrava Ne bih više ništa učio za badava Samo onol ' ko, kol ' ko mi treba Da još ostanem paf od tolikog neba 
Da se mogu kao nekad, vratiti na početak I biti onaj isti bahati dječak Ne bih forsir ' o neki ležeran stil Niti se trudio da uklopim 
Samo za taj osjećaj Samo za taj osjećaj 
