E-poslovanje klastera 11. March 2013.
U svijetu digitalne ekonomije klasteri ne mogu opstati bez e-poslovanja usmjerenog na kupca. A uvođenje i dalji razvoj e-poslovanja u klasteru je zamršen problem - kako iskoristiti mogućnosti poslovanja putem interneta i integrirati lanac stvaranja nove vrijednosti u sustavu utemeljenom na dobrovoljnosti i zadržavanju samostalnosti članova koji mogu istovremeno kooperirati na jednom, a konkurirati na drugim područjima, u poslovnoj mreži koja ne trpi kruto strukturiranje a čiji članovi očekuju osjetnu financijsku korist uz minimalna ulaganja. Problem provedbe strategije e-poslovanja u klasteru je zamršeniji nego u velikom poduzeću, jer menadžment klastera nema na raspolaganju sredstva koje ima menadžment velikog poduzeća. Zbog toga cijela priča završava tamo gdje je i započela: strategija e-poslovanja klastera neće se provesti ako klaster nema potreban kooperacijski potencijal, niti će klaster opstati u svijetu digitalne ekonomije ako ne osigura stalni rast svog kooperacijskog potencijala i ako menadžment klaster (eng. Cluster Management) ne vodi računa o kritičnim faktorima poslovnog uspjeha klastera koji su ujedno kritični faktori uspjeha provedbe utvrđene strategije e-poslovanja klastera.
1) Planiranje razvoja i nabave novih tehnologija, unaprjeđenja proizvodnje i stvaranja nove vrijednosti, povećanja proizvodnih kapaciteta te ulaganje u ekološki prihvatljiviju i energetski učinkovitiju proizvodnju, 2) Planiranje razvoja računalne opreme, sustava i programskih rješenja, 3) Planiranje istraživanja i razvoja novih proizvoda, dizajn / redizajn poslovnog modela, usluga i / ili procesa,
Upravljanje kvalitetom softvera i IT outsourcing 13. March 2013.
Na zadovoljstvo klijenta aplikacijskog outsourcinga najviše utječe kvaliteta softvera, a potom pravodobnost isporuke te znanje koje mogu dobiti od davatelja usluga i njihova uključenost u razvoj softvera.
Kvaliteta je glavno sredstvo za pobjeđivanje konkurencije i za korisnika i za davatelj usluga. Rok isporuke softvera i obavljanja IT usluga i njihova cijena jesu predmet pregovaranja, a njihova kvaliteta ne. Karakteristike softvera ili zadovoljavaju zahtjeve korisnika, utvrđene norme i zakonske propise ili ne zadovoljavaju. Zato davatelj usluga mora uspostaviti sustav upravljanja kvalitetom u skladu s ISO 9001 u koji će korisnik usluga imati povjerenje i koji će omogućiti da korisnik dobije IT usluge i proizvode određenih (očekivanih ili zahtjevanih) svojstava. Prilikom ugovaranja outsourcinga i planiranja kvalitete IT proizvoda i usluga je veoma važno utvrditi zajednički okvir kvalitete primjenjujući međunarodne standarde kao što su ISO 9126 ili modele kvalitete softverakao što su McCallov, Evans-Marciniakov, Deutsch-Wilisov i dr.
Glavni motiv korištenja outsourcinga je sniženje ukupnih troškova IT infrastrukture i / ili ostalih poslovnih procesa kako bi se održala konkurentska prednost i opstalo na tržištu. Za određene tipove klijenata outsourcinga rješenje predstavlja outsourcing dodane vrijednosti (eng. Value Added Outsourcing). To je oblik outsourcinga u kojemu su snage klijenta i davatelja usluga usmjerene na razvoj novih proizvoda i usluga i njihovo uvođenje na tržište, te na poboljšavanje poslovnih procesa radi snižavanja troškova i / ili povećanje djelotvornosti i učinkovitosti organizacije. U tom slučaju davatelj usluga prerasta ulogu kakvu ima u tradicionalnom outsourcingu, već postaje partner klijenta i / ili graditelj e-tržišta.
Citat iz stručnog rada M. Davidovića i B. Šlivarića: " Upravljanje kvalitetom softvera i outsourcing usluga ", HROUGH
Poticanje inovativnog poduzetništva 14. March 2013.
Jačanje poslovne konkurentnosti poduzetnika i obrtnika
Ministarstvo poduzetništva i obrta u 2013. godini uvodi nove mjere u okviru Poduzetničkog impulsa kojim se uklanjaju barijere rasta inovativnih poduzeća tako što se povećava dostupnost financijskih sredstava za brzorastuća, na znanju utemeljena mala i srednja poduzeća.
Infooprema pruža konzultatntske usluge za sljedeće projektne aktivnosti poduzetnika i obrtnika
- razvoj proizvoda ili usluge - komercijalizacija inovacija i izrada poslovnog modela - unaprjeđenje proizvodnje - izlazak na nova tržišta i pregovori s potencijalnim investitorima - upravljanje i zaštita intelektualnog i industrijskog vlasništva.
Na razvoj IT outsourcinga utječu promjene poslovne strategije, obrazaca e-poslovanja, e-poslovnih slučajeva i razvojnih prioriteta koji generiraju nove zahtjeve koje moraju zadovoljiti davatelji usluga outsourcinga. Ukoliko je to istovremeno povezano s rezanjem troškova IT outsourcinga, utoliko su veći rizici u razvoju softvera i provedbi strateških projekata korisnika usluga IT outsourcinga. U tom okviru treba promatrati i problematiku kvalitete poslovnog savjetovanja i njen utjecaj na upravljanje IT outsourcingom, kvalitetu usluga IT outsourcinga i dalji razvoj IT outsourcinga. Na temelju toga treba utvrditi zahtjeve na kvalitetu usluga poslovnog savjetovanja i njihovo poboljšanje, te mogući opseg primjene norme EN 16114 u poboljšanju kvalitete usluga poslovnog savjetovanja u pojedinim fazama razvoja IT outsourcinga. To je danas pogotovu važno ako znamo da cloud computing predstavlja novu tehnološku generaciju IT outsourcinga.
Norma EN 16114 nije uvjetovana ostalim standardima kao što su ISO 9001 i obvezuje samo one koji su ju prihvatili. Infooprema ju primjenjuje, jer ionako djeluje unutar istog okvira kojeg se pridržavaju cerificirani poslovni savjetnici (CMC).
Primjena termoelektrične generacije (TEG) 18. March 2013.
Termoelektrična generacija (eng. thermoelectric generation) je proces ili sustav direktne pretvorbe topline u električnu energiju i obratno, koja se zasniva na termoelektričnom efektu.
Termoelektrični efekt (eng. thermoelectric effect) obuhvaća tri pojave: Seebeckov (1821), Peltierov (1834) i Thomsonov efekt (1851). Seebeckov efekt je pojava električnog napona između krajeva termoelementa zbog razlike temperature vrućeg i hladnog kraja nastale zagrijavanjem zajedničkog kraja termoelementa. Peltierov efekt nastaje kod protjecanja istosmjerne struje kroz spojište dva različita termoelektrična materijala kad dolazi do primanja ili oslobađanja topline, ovisno o smjeru struje. Thomsonov efekt objedinjuje Seebeckov i Peltierov efekt; kad na vodljivi materijal djeluje električno polje i gradijent temperature, pojavit će se grijanje ili hlađenje, ovisno o međusobnim smjerovima vektora električnog polja i temperaturnog gradijenta.
Iako su termoelektrični efekti otkriveni još u XIX stoljeću, šire primjene termoelektrične generacije nije bilo zbog malog učina bimetala. Tek su razvoj poluvodičke tehnologije i učinkovitiji poluvodički termoelektrični materijali omogućili široku komercijalnu primjenu termoelektrične generacije, koja je postala koncept proizvodnje zelene energije (eng. green power) s rasponom snaga od nekoliko μW do više MW. A zbog reverzibilnosti Seebeckovog i Peltierovog efekta, ona postaje zanimljiva i zbog stvaranja mikro kogeneracija i trigeneracija s drugim obnovljivim izvorima koje pridonose boljoj zaštiti okoliša.
Termoelektrična generacija izravno doprinosi boljoj zaštiti okoliša (iskorištavanje otpadne topline) ili omogućava bolje korištenje obnovljivih izvora (iskorištavanje geotermalnih izvora, kogeneracije s drugim obnovljivim izvorima).
Mikrogeneracije zasnovane na termoelektričnoj generaciji prikladne su za elektrifikaciju malih otoka, brdsko-planinskih i drugih ruralnih područja tj. za opskrbu malih potrošača električne energije, kao samostalni sustavi ili kao kogeneracije s drugim obnovljivim izvorima. Te mikrogeneracije male električne snage (do 10 kW) su optimalno rješenje za područja bez distributivne mreže i s malim brojem potrošača, jer mogu zadovoljiti njihove godišnje potrebe za električnom i toplinskom energijom.
Primjena temoelektrične generacije u funkciji je održivog razvoja ruralnih područja, jer se uspostavlja infrastruktura neophodna za razvoj malog gospodarstva, poljoprivrede i poboljšanje životnog standarda stanovništva na ruralnim područjima.
Distribuirani sustavi napajanja zasnovani na TEG omogućavaju razvoj poljoprivrede, stočarstva, preradu poljoprivrednih proizvoda, mlijeka i mesa, sušenje voća, povrća i ljekovitog bilja u malim obiteljskim pogonima, razvoj obiteljskih gospodarstava i seoskog turizma na otocima i drugim ruralnim područjima na kojima nema električne mreže, a ima obilje obnovljivih izvora energije...
Sustav e-poslovanja klastera 19. March 2013.
e-POSLOVANJE KLASTERA
Elektroničko poslovanje ili kraće e-poslovanje klastera definira se kao - Skup aktivnosti koje, uz korištenje računala i informacijsko-komunikacijske tehnologije (IKT), poduzimaju menadžment, članovi i poslovni partneri klastera radi sigurne razmjene dobara, usluga i informacija - Skup kooperativnih odnosa koje grade menadžment, članovi i poslovni partneri klastera kroz preustroj i / ili unapređenje poslovnih procesa i funkcija i usluga klastera kojima se omogućava učinkovito korištenje IKT u realizaciji kooperacijskih projekata - Razmjena vjerodostojnih informacija kroz elektroničke transakcije koje su normirane (po sadržaju i značenju) i koja prati razmjenu dobara i usluga među članovima klastera, te između klastera i ostalih učesnika u realizaciji kooperacijskih projekata (kupci, dobavljači, državna uprava).
Članovi klastera su samostalni gospodarski subjekti čije obveze i prava u klasteru određuju kooperacijski ugovor i statut klastera kojima su regulirane i ovlasti i obveze menadžmenta klastera.
Iz ove definicije e-poslovanja klastera proizlazi da se može, umjesto sveobuhvatnog e-rješenja koje se sporije realizira, odabrati poslovni slučaj e-poslovanja koji obuhvaća ograničeni skup aktivnosti i brzo donosi korist članovima klastera, a njegovim klijentima novu dodanu vrijednost, te učvršćuje i poboljšava konkurentsku poziciju klastera. Potpuna informatizacija poslovanja klastera i njegovih članova jest dugoročni cilj, ali za razvoj e-poslovanja je važno da budu potpuno informatizirane samo one aktivnosti koje obuhvaća poslovni slučaj koji je odabran u skladu s utvrđenom strategijom.
e-poslovanje i razvoj kooperantskih odnosa
Razvojem sustava e-poslovanja u klasteru se uspostavljaju novi i unaprjeđuju uspostavljeni kooperantski odnosi, čemu prethodi preustroj i / ili poboljšavanje poslovnih procesa i funkcija. Uvođenjem sustava e-poslovanja stvara se zajednička informacijsko-komunikacijska infrastruktura klastera i uspostavlja informatizirana poslovna mreža u kojoj ključne sposobnosti njezinih članova mogu snažnije sinergijski djelovati i formirati djelotvornije i učinkovitije lance stvaranja nove vrijednosti.
Zahvaljujući e-poslovanju mogu se brže uvoditi novi obrasci trgovanja, otvarati novi prodajni kanali i brže ulaziti na nova prodajna područja, te stalno poboljšavati opskrbni lanac klastera i uključivati se u opskrbne lance velikih proizvođača, distributera i ostalih partnera.
Normiranim elektroničkim transakcijama kooperantski odnosi se depersonaliziraju, a transakcijski troškovi smanjuju. Istovremeno, stvaranjem društvenih mreža na internetu mogu se znatno unaprijediti unutarnji odnosi u velikim klasterima i kvalitetnije procjenjivati stvarne potrebe članova klastera no što je to slučaj u tradicionalnim poslovnim mrežama.
Globalni karakter interneta omogućava širenje klastera na područja na koja se primjenom tradicionalnih načina poslovanja sporo ulazilo ili je to bilo povezano s velikim troškovima. Iako su klasteri regionalne grupacije malih gospodarskih subjekata, zahvaljujući internetu pospješuje se izvoz i omogućava brže prilagođavanje poslovanja klastera u uvjetima globalne ekonomije.
Upravljanje znanjem u klasteru 22. March 2013.
UPRAVLJANJE ZNANJEM U KLASTERU
Za razvoj kooperacijskih odnosa i uspješno djelovanje klastera kao mreže stvaranja vrijednosti treba znati tko, što, kada, gdje, kako i zašto to radi tj. znanje je ključni faktor uspjeha klastera.
Za uspješan nastup klastera na domaćem i stranom tržištu potrebne su informacije, poznavanje činjenica, intuicija, nove ideje, brzo usvajanje novih vještina i prenošenje novih iskustava, te učenje s potencijalom za stvaranje novih vrijednosti. Potrebno je, dakle, razvijati, usvajati, dijeliti i uspješno koristiti znanje koje omogućuje stvaranje novih vrijednosti i uspješan nastup klastera na domaćem i stranom tržištu.
Znanje (eng. knowledge) se sastoji od intuicije, skupa ideja, iskustva, vještina i učenja koji imaju potencijal stvaranja nove vrijednosti. Za klaster su važna ona znanja s kojima ostvaruje bolju stratešku poziciju na tržištu i održivi rast svih članova klastera.
