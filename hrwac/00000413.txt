Lopar je najznačajnije turističko središte otoka. Upravo mnogobrojnost prirodnih uvala, uvalica i preko dvadeset pješčanih plaža čini ga zanimljivim i jedinstvenim.
Bilo da dolazite u predsezoni, usred ljeta ili na jesen, Lopar će vam uvijek ostati u sjećanju. Miris mediteranskog bilja - mirte, ružmarina, bosiljka, komorača ili kadulje na primjer, ozdravit će vaše tijelo i duh. Kupanje u toplom, ljekovitom moru povratit će vam snagu za vaš povratak u svakodnevicu. Stoga, ostaje nam samo da vam savjetujemo sljedeće: iskoristite maksimalno svoj boravak u Loparu
Posebnosti
Loparani, žitelji ovoga mjesta, posebni su po mnogočemu...
Za razliku od ostalih stanovnika otoka, ovdje ljudi govore specifičnim jezikom, uz posebno naglašeno slovo " r " u izgovoru. Na svoj račun se šale da je razlog tomu njihovo američko podrijetlo.
Stanovništvo je održalo do danas i posebno pjevanje, koje se razlikuje od uobičajenog primorskog stila tradicionalnog napjeva.
U Loparu se plešu plesovi " Tanac " i " Pojka ", uz pratnju " Miha " (tradicionalno glazbalo od kozje mješine), koji se također razlikuju od sličnih otočnih plesova.
Na Mesopust (pusni ili pokladni utorak) muški članovi obitelji oblače svoju specifičnu karnevalsku odoru, te u grupama obilaze sve kuće u mjestu, donoseći sreću i radost ukućanima. (www.ri-karneval.com.hr)
Zanimljivosti
Poznato je da je akvatorij Lopara bio obitavalište Sredozemne medvjedice (ili morskog čovika - kako su je ljudi zvali). Njeno utočište bilo je u podzemnim labirintima i spiljama obalnoga krša. (www.dalmacija.net / komiza / smedvjedica.htm)
Upravo po medvjedici u Loparu odavno postoji spilja nazvana " Medova buža " u koju se može ući samo s morske strane. " Medova Buža " danas je postala mjesto održavanja vjenčanja parova zaljubljenika u ronjenje i Lopar.
Nekoliko nautičkih milja od Lopara nalazi se Goli otok (www.goli-otok.com). Dugogodišnje stratište političkih zatvorenika (a kasnije i kriminalaca te običnih lopova) danas je otvoreno za javnost. Brojni ostaci zgrada, pogona, tamnica i sl. privlače sve veći broj gostiju koji rado posjećuju jedan od najpoznatijih zatvora bivše Jugoslavije.
