Pored brojnih manifestacija, što skrbe o tradicijskoj kulturi, šokački su govori marginalizirani stoga je Zajednica kulturno-umjetničkih djelatnosti Vukovarsko-srijemske županije iz Vinkovaca svoje dosadašnje uspješno njegovanje kulturne baštine proširila novom manifestacijom ŠOKAČKA RIČ s ciljem čuvanja, njegovanja i proučavanja slavonskoga dijalektnoga izričaja. 
Kako smo navikli tradicijsku kulturu gledati odjenutu u folklorno ruho, željeli bismo SOKAČKOM RIČI učiniti odmak i uskladiti ju sa suvremenim potrebama, ponajprije znanstvenom razinom kojom smo pristupili slavonskom dijalektu. Stoga je središnje mjesto novoutemeljene manifestacije županijskoga ZAKUD-a, održane 14. studenoga 2003. u Vinkovcima, imao Znanstveni skup Slavonski dijalekt s posebnim naglaskom na mjesnim govorima vinkovačkoga i županjskoga kraja u kojemu su sudjelovali znanstvenici, uglavnom jezikoslovci Hrvatske akademije znanosti i umjetnosti, Instituta za hrvatski jezik i jezikoslovlje, Filozofskoga fakulteta Sveučilišta u Zagrebu te Filozofskoga fakulteta Sveučilišta Josipa Jurja Strossmayera u Osijeku: Marko Samardžija, Ljiljana Kolenić, Marija Znika, Anica Bilić, Bernardina Petrović, Sanja Vulić, Milica Lukić i pjesnik Drago Štambuk. 
Postignuća prve ŠOKAČVE RIČI pokazuju kako se proučavanjem slavonskoga dijalektalnoga izričaja poticajno djelovalo na promišljanja o slavonskom dijalektu i pripadajućim mu govorima, a nagradama potaknulo čuvanje i njegovanje zavičajnoga idioma ne samo u književnosti i znanosti nego i u drugim područjima. Rezultati istraživanja kao i postignuća prve ŠOKAČKE RIČI ovjekovječeni su 2004. na 179 stranica klasičnoga knjiškog izdanja u Zborniku radova Znanstvenoga skupa SlaiożisI ' i dijalekta s domaćom recenzijom u izdanju Zajednice kulturno-umjetničkih djelatnosti Vukovarsko-srijemske županije (za izdavača Andrija Matić, urednica Anica Bilić. recenzenti Ljiljana Kolenić i Loretana Despot, tisak ZEBRA Vinkovci). 
Kako bi problematika šokačkih govora bila pristupačna svima, posebice mladim naraštajima, sadržaj Zbornika prezentirali smo i u novom, u svijetu već potvrđenom mediju dioitalnom izdanju. Objavljivanjem Zbornika radova Znanstvenoga skupa Slavonski dijalekt na CD-ROM-u željeli smo koristiti i iskoristiti prednosti računalne tehnologije i toga tipa izdanja te olakšati čuvanje staroga na nov način, primjeren vremenu u kojemu živimo. 
Osim dijalektološkoga osvjetljivanja šokačkih govora, u izradbi projekta manifestacije ŠOKAČKA RIČ i oblikovanju programskih smjernica težila sam multidisciplinarno pristupiti slavonskom dijalektu i pripadajućim mu govorima, stoga je Znanstveni skup Slavonski dijalekt, što se održao u Vinkovcima 26. i 27. studenoga 2004, uz jezičnu sekciju s naglaskom na posavskom poddijalektu, proširen još i književnom sekcijom Hrvatska štokavska dijalektalna književnost, kako bi se istaknuo odnos slavonskoga dijalekta i knjizevnosti. Na skupu je sudjelovalo dvadesetak znanstvenika, što svjedoči o živom interesu hrżatske znanosti za slavonski dijalekt. 
Književnom sekcijom osvijetljen je slavonski dijalekt u književnim djelima, ponajprije vinkovačkog kruga. Akademik Stjepan Damjanović (Filozofski fakultet u Zagrebu) s temom Šokačka rič u Kućniku Josipa Stipana Relkovića seže u prošlo govorno i književno stanje kada se taj vinkovački kateheta i ivankovački župnik nadovezao na prosvjetiteljska nastojanja svojega oca Matije Antuna, a Bernardina Petrović (Filozofski fakultet u Zagrebu) laća se zahtjevne teme i posla oko Leksigrafske obradbe Relkovićeva Satira. Loretana Despot (Filozofski fakultet u Osijeku) donosi sintetski pogld na Slavonski dijalekt u pisaca 18. stoljeća kada Slavonija započinje svoje prve književne korake. Nezaobilaznom i nepresušnom temom Dijalektalno u jeziku prapovijesti Ive Kozarca Marko Samardžija (Filozofski fakultet u Zagrebu) vodi nas na početak 20. stoljeća, značajan za vinkovački književni kružok, ali i problematiku hrvatske štokavske dijalektalne književnosti. Marica Grigić (Filozofski fakultet u Osijeku) pak govoreći 0 Šokačkim varijacijama Vladimira Kovačića odvodi nas sredini 20. stoljeća, a Jakov Sabljić (Filozofski fakultet u Osijeku) u suvremeni stadij početka 21. stoljeća promatrajući na primjeru romana križevi i ruže Pave Petričevića (Vinkovci, 2002.) Šokačku rič kao suvremenu hrvatsku književnu riječ. 
Kako slavonski dijalekt dijelom seže i u susjednu Mađarsku, njegov suodnos s književnošću prezentiraju gosti s Filozofskoga fakulteta Sveučilišta iz Pečuha, Stjepan Blažetin govoreći o Hrvatskoj dijalektalnoj poeziji u Mađarskoj od 1945. do danas te Janja Prodan izlažući u usmenoj tradiciji, a pridružuje im se i tema Sanje Vulić (Zavod za lingvistička istraživanja Hrvatske akademije znanosti i umjetnosti u Zagrebu) Jezične značajke u književnim djelima šokačkog pisca iz Mađarske Miše Jelića. Ernest Barić (Filozofski fakultet Sveučilišta u Pečuhu) pak prebacuje tezište na jezikoslovlje temom Toponimi i mikrotoponimi šokačkih sela u Mađarskoj. 
Naglasak na terenska istraživanja i konkretnu razinu slavonskoga dijalekta i posavskoga poddijalekta, odnosno mjesnih govora stavljaju svojim izlaganjem u Govor mjesta Retkovci Ljiljana Kolenić (Filozofski fakultet u Osijeku) i Anica Bilić (Centar za znanstveni rad Hrvatske akademije znanosti i umjetnosti u Vinkovcima), potom Željko Jozić (Institut za hrvatski jezik i jezikoslovlje u Zagrebu) govoreći o Nekim osobitostima posavske akcentuacije s uporištem u terenskim istraživanjima po Bosanskoj Posavini, Milica Lukić (Filozofski fakultet u Osijeku) temom Tko ili što iz koga ili čega O odnosu jezične i izvanjezične zbilje u frazmskome sloju mrzovićkog govora te Vlasta Markasović (Ekonomska i trgovačka škola Ivana Domca u Vinkovcima) izlaganjem o Govoru vinkovačkih Šokaca. Marija Znika (Institut za hrvatski jezik i jezikoslovlje u Zagrebu) ovježava u našoj memoriji tradicijski leksik Iz kuhinje moje bake, dijalektološko-etnografske bilješke iz Podravskih Podgajaca. Jela Maresić (Zavod za lingvistička istraživanja Hrvatske akademije znanosti i umjetnosti u Zagrebu) promatra kontakt slavonskoga dijalekatnoga leksika sa susjednim govoreći O leksičkim pododarnostima slavonskih i kajkavskih govora. Slavonski dijalekt stavljen je u suodnos i sa stranim jezičnim sustavima te promatran u kontekstu teorije i prakse prevođenja u izlaganju Vladimira Karabalića (Filozožski fakultet u Osijeku) pod naslovom Kako prevoditi književnost na dijalektu. Teorijski, lingvistički pristupio je dijalektu Bogdan mesinger (Osijek) izlaganjem Teorija determinističkog kaosa-ključ za razumijevanje razvojne disperzije organskih idioma (lingvistička razmišljanja). 
Na Šokačkoj riči 2 za vrijedna postignuća te izuzetan doprinos u znanstvenom udjelu Slavonije u hrvatskom jezikoslovlju Zajednica kulturno-umjetničkih djelatnosti Vukovarsko-srijemske županije nagradila je akademika Stjepana Damjanovića velikim dukatom s pratećom poveljom, obrazloženje je pročitala i nagradu uručila Anica Bilić. 
Za promicanje slavonskoga dijalekta u književnosti dukat i povelju dobio je pučki pjesnik Đuka Galović iz Drenovaca, autor poznatih pjesama Slavonci smo i Hrvati pravi te Odavno smo graničari stari i brojnih drugih, »prisutan u našoj pučkoj književnosti više od pola stoljeća«, stoji u obrazloženju što ga je napiso urednik Galovićeve zbirke pjesama Vladimir Rem, a nagradu mu je uručio predsjednik županijskog ZAKUD-a Andrija Matić. 
Radijskom emisijom Dobro jutro, Šokadijo, što se emitira na Nedjeljnom jutarnjem programu Hrvatskog radija Radio postaje Đakovo od 7. kolovoza 2000, kao urednik i voditelj Marko Slobođanac pospješuje čuvanje slavonskoga leksičkoga blaga te pridonosi njegovanju šokačkoga govora Đakovštine promičući ga uspješno u suvremenom i vrlo utjecajnom auditivnom mediju. Stoga je Marko Slobođanac iz Budrovaca dobitnik nagrade Šokačke riči za medijsko aktualiziranje šokačkoga govora. što mu je uručio Andrija Matić, a obrazlozenje pročitao Ivan Bušić. 
U svečanom je dijelu programa sudjelovala Ksenija Petričić interpretacijama na dijalektu dviju mladenačkih pjesama Subotnje predvečerje i Cigo laureata Šokačke riči, potpisane zavičajnim oblikom Stipo Damjanović. Voditeljica dječje skupine KUD-a Ivan Goran Kovačić iz Ivankova Ksenija Petričić debitirala je kao autorica dječjih pjesama, čije su stihove recitirali na ivankovačkom mjesnom govoru najmlađi članovi Tena Matijević i Tomislav Cerančević. Tomislav Bošnjaković, član KUD-a Šokadija iz Budrovaca, šokačkim je govorom interpretirao monolog Đuke Begovića, a Marinko Dekanić iz Rokovaca izveo je nekoliko skladbi na tradicijskim glazbalima, samici, dvojnicama i gajdama te završnom pjesmom ovogođišnjega pjesničkoga laureata Šokačke riči Đuke Galovića Odavno smo graničari stari raspjevao sve sudionike i publiku u Kongresnoj dvorani vinkovačkoga hotela Slavonija. 
Svojim riječima kao i vrijednim postignućima dobitnici nagrada akademik Stjepan Damjanović, pjesnik Đuka Galović te radijski voditelj Marko Slobođanac efektno su djelovali na publiku te zauzeli trajno mjesto u brojnim srcima i memoriji. 
Očekujemo do sljedeće Šokačke riči objavljivanje novoga Zbornika radova Znanstvenoga skupa Slavonski dijalekt, održana 26. i 27. studenoga 2004. u Vinkovcima. a sudeći po izlaganjima za očekivati je kako će opsegom i kakvoćom biti zapažen u hrvatskomu znanstvenomu javnom mijenju. 
Raspoloženje, širok raspon tema i izlaganja te velik broj sudionika ovogođišnjega dvodnevnoga Znansatvenoga skupa pokazao je da se o slavonskom dijalektu ima i može još puno toga reći. Kao autor projekta manifestacije željela bih problematiku slavonskoga dijalekta koncentrično razvijati te 2005. na Šokačkoj rići 3 osim dijalektološkoga pristupa, koji se podrazumijeva i smatra nezaobilaznim uvesti još teatrološku sekciju kako bismo propitali poziciju slavonskoga dijalekta u scenskoj i filmskoj umjetnosti te pozvali ugledne tetrologe, ali i praktičare, scenariste. glumce. Lektore, kazališne i filmske redatelje da govore o svojim iskustvima i postignućima, upoznaju s poteškoćama i potrebama, nastalim u dodiru sa slavonskim dijalekatskim izričajem i govornom kulturom na sceni i filmu. 
Znanstveni skup o slavonskom dijalektu bio je središnjim, radnim dijelom dosadašnjih dviju Šokačkih riči, održanih 2003. i 2004 godine, a dodjela simboličnih, ali znakovitih nagrada s pratećom poveljom njihovim završnim, svečanim dijelom. Sljedeća Šokačka rič 3, što se kani održati 12 studenoga 2005. u Vinkovcima, bit će uz znanstveni skup obogaćena i podmlađena Štokavčićima kao popratnom priredbom u kojoj bi aktivno sudjelovala osnovno -, srednje - i visokoškolska mladež te pokazala svoj stav prema zavičajnom idiomu, svoje znanje i umijeće u usmenomu i pisanomu dijalekatskom izričaju. Uostalom, na mladima svijet ostaje 
