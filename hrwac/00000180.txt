Ja imam 40 godina i ponosim se time. Ponosim se osobama koje su me stvorile i s kojima sam sve ovo vrijeme osvajao diljem svijeta vrhove planina. Bila mi je čast imati uspone i padove, s velikim malim planinarima. Dijeliti sa njima sve radosti prvih koraka jednog djeteta i velikih uspjeha odraslih, zrelih ljudi.
Kada vas vesele staze, kamenite, blatnjave, osipane snijegom i zasute jakom kišom, kada nakon svih napora zadržimo osmjeh i zadržimo samo lijepe trenutke, onda se tuge i radosti spoje u nešto što drugi nerazumiju.članovi su svojim aktivnostim podigli moj moral na ponosnu razinu povijesti jednog četrdesetogodišnjaka. Fotografije, uspomene, sve doživljene avanture i anegdote, dokaz su našeg zajedničkog uspjeha.
I kada smo umorni i sretni negdje na nekom vrhu pustili suzu... Kada smo gubili štapove, lomili fotoaparate, kasnili na prijevoz ili zabrljali na organizacijskom planu... Sve je to dio naše prošlosti. Pogotovo mojeg, četrdesetogodišnjeg postojanja.
A oni koji su me stvarali nisu ni slutili koliko ću trajati. Vjetar nas je nosio svakom novom šetnjom, kao što vjetar mrsi kosu na nekom planinskom vrhu, sve dalje i dalje. Neumorno smo podizali štapove u zrak, slikajući se na nekom dosad neosvojenom vrhu, svaki puta smo znali da će slijedeći put biti više i više.... S nekim novim klincima, a i onima koji su prekaljeno gazili gojzericama dužim stažom planinarenja od mojeg postojanja.
Hvala mojim stvarateljima. Zaslužili vječno pamćenje svih narednih pokoljenja planinara, ne samo u Osijeku, već i diljem Lijepe Naše. Hvala svima koji su ponosno nosili majice i bedževe s mojim imenom. Koji su s radošću pominjali moje ime na svim planinarskim skupovima, sletovima i drugim prigodama. Hvala svim predsjednicima, koji su na svoj način obilježili dio moje povijesti i koji su zaslužili veće i bolje od onih skromnih nagrada, koje su dobili na proslavi mojeg četrdesetogodišnjeg jubileja. Hvala svim drugim zaslužnima za sve aktivnosti koje su nadahnuto pretvorili u djela i proveli svoje grupe planinara putem markiranih staza, pa i onim nemarkiranim.
Hvala svima koji su bili na proslavi mojeg jubileja i tako uveličali svojom nazočnošću moju radost i proveselili se do ranih jutarnjih sati uz dobro iće i piće. A o glazbi da i ne govorim.
