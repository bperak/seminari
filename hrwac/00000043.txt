Nakon prijave na natječaj Erste fondacije i Svjetske zaklade za zaštitu prirode (WWF) prof. Sanja Petrovečki i učenica 2. g razreda Katarina Milošić pozvane su na međunarodnu akademiju za zaštitu okoliša Europske škole za živući planet u Nacionalnom parku Neusiedlersee u blizini Beča u trajanju od 17. do 23. listopada 2009. godine. Akademija je organizirana za nastavnike i njihove učenike u dobi između 12 i 16 godina iz Austrije, Bugarske, Češke, Hrvatske, Mađarske, Rumunjske, Slovačke, Slovenije, Srbije i Ukrajine. Iz svake od tih deset zemalja sudjelovala je barem po jedna škola, ukupno 30 škola s po dva predstavnika (po jedan nastavnik sa svojim učenikom). 
Iz Hrvatske su sudjelovale četiri škole: Gimnazija iz Čakovca, Prva privatna gimnazija s pravom javnosti iz Zagreba, Osnovna škola Vijenac iz Osijeka te Srednja škola Zlatar. 
Cilj akademije bila je edukacija o provođenju projekata povezanih sa zaštitom prirode te načini poticanja mladih ljudi na razmišljanje o njihovu doprinosu socijalnom i ekološki prijateljskom planetu Zemlji. 
Teme su bile: pojam ekološkog otiska i kako ga smanjiti; Dunav kao poveznica i konopac za spašavanje te aktivno građanstvo. 
Akademija je bila organizirana tako da je za svaku od tema bila organizirana prezentacija i predavanje, a nakon uvodnog dijela na svaku su temu bile organizirane raznovrsne radionice u kojima je fokus bio na inovativnim vještinama i tehnikama podučavanja. Najveći dio programa bio je zajednički i za učenike i njihove nastavnike, a bilo je i specifičnih radionica i aktivnosti namijenjenih isključivo nastavnicima ili učenicima. 
Akademija je završila radionicama na temu pokretanja projekta i upravljanja njime. 
Budući da je službeni jezik cijele Akademije bio engleski, većina nastavnika bili su nastavnici engleskog jezika, a bilo je i nastavnika biologije, kemije, geografije, te voditelja novinarskih grupa i ekoloških udruga. 
Po povratku u škole nastavnici kao koordinatori uz pomoć učenika koji su sudjelovali na akademiji trebaju osnovati projektni tim od maksimalno 25 učenika koji će zajednički odabrati vrstu projekta te ga provesti. Naglasak je na lokalnom djelovanju, aktivnostima na dobrobit škole ili zajednice, kako bi mladi ljudi uvidjeli da su i mali koraci bitni te da i oni mogu pokrenuti stvari nabolje. Svakom je timu prepuštena potpuna sloboda u odabiru teme projekta. 
Cilj projekta učenika 2. g razreda bio je podizanje svijesti o važnosti odvajanja i recikliranja otpada, naučiti te podučiti ostale učenike škole kako se otpadna ambalaža može ili ponovo koristiti ili prodati, tj. da otpad u stvari može biti koristan. Također smo željeli naučiti više o tehnološkom postupku recikliranja stakla, kako je organizirana proizvodnja u velikoj tvornici te kojim zahtjevima za očuvanje okoliša mora udovoljiti. 
Glavne aktivnosti vezane uz naš projekt bile su: 
akcija prikupljanja staklene i plastične ambalaže u školi; prikupljenu ambalažu smo prodali, a novac iskoristili za kupnju materijala potrebnih za oslikavanje stakla 
prodaja ukrasnih predmeta od stakla na dobrotvornoj priredbi naše škole 14. ožujka; zarađeni novac uplaćen je na žiro račun za pomoć oboljeloj djevojčici 
