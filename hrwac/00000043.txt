Prezentacija Hrvatskog Telekoma 
JobFair 2013. 
I ove godine Savez studenata FER-a organizira JobFair - sajam poslova koji omogućava studentima tehničkih fakulteta da pobliže upoznaju potencijalne poslodavce, a tvrtkama svoje buduće zaposlenike. Ove će se godine JobFair održati 15. i 16. svibnja 2013. godine na Fakultetu elektrotehnike i računarstva. 
Ukoliko ste tvrtka u potrazi za izvrsnim studentima, visokoškolovanim magistrima ili mogućim partnerima, JobFair je idealna prilika za promociju Vaše tvrtke u prostorima FER-a te ostvarivanje direktnih kontakata sa budućim zaposlenicima ili suradnicima. 
Kao studenti se imate priliku već za vrijeme studija informirati o mogućnostima nakon stjecanja diplome, te nam je cilj prezentirati tri najčešća smjera u koje možete krenuti: 
zaposlenje u nekoj od viskotehnoloških tvrtki, 
nastavak visokog obrazovanja i izgradnja znanstvene karijere, 
pokretanje vlastite tvrtke. 
Na štandovima postavljenima u auli Fakulteta studenti mogu iz prve ruke saznati sve što ih zanima o pojedinoj tvrtki - od osnovnih informacija preko mogućnosti zaposlenja do pitanja o napredovanju unutar tvrtke. Istovremeno će se u Sivoj vijećnici održavati 45 - minutna predstavljanja poslodavaca, a tijekom cijelog sajma studenti će moći ispuniti životopis i spremiti ga u bazu koja će se naknadno uručiti svim tvrtkama sudionicama. 
Osim prezentacija renomiranih domaćih i multinacionalnih tvrtki, i mladi će poduzetnici dobiti priliku pričati o svojim iskustvima nakon (ili prije) završetka fakulteta, a neće se zaobići ni mogućnost daljnjeg obrazovanja nakon stečene titule magistra inženjera. 
Područje koje JobFair pokriva je tradicionalno ICT, ali i druge visokotehnološke inženjerske grane, poput strojarstva, elektrotehnike i energetike. 
Iskustva od proteklih godina svjedoče o nemalom broju studenata koji su putem JobFaira našli studentski ili stalni posao. Sajam nudi reprezentativan pregled tržišta rada u tehničkom sektoru Hrvatske, što može pomoći apsolventima, ali i mlađim studentima da u ovisnosti o tržištu odaberu daljnju profilizaciju studija. Kao što je rekao jedan forumaš prošle godine: Inače za mlađe generacije, nemojte čekat do zadnje godine faksa da posjetite ovako nesto. Sad kad razmisljam mozda sam neke stvari mogao napraviti drugacije, ali eto vise nemam vremena jer sam uskoro gotov. Zato dođite 15. i 16. svibnja na FER i osigurajte svoju poslovnu budućnost 
Zaposlenje 
Još kao student se informirajte o vještinama i znanjima koje tvrtke traže, ali i o pogodnostima koje nude. 
Spoznajte svoje prednosti i mane, upoznajte se s aktualnim tehnologijama, ali i onima koje tek dolaze, a ako imate viška vremena počnite već za vrijeme studija razmišljati o honorarnom poslu. 
JobFair je prilika da iz prve ruke saznate kako će izgledati vaš sutrašnje radno mjesto i da se što bolje pripremite za njega. 
Obrazovanje 
Ukoliko ste iznimno kreativni već kao student možete objavljivati znanstvene radove. Uputit ćemo Vas na koje načine to možete ostvariti. 
Također ćemo u suradnji s Fakultetom elektrotehnike i računarstva studentima pružiti uvid u nastavak obrazovanja nakon diplomskog studija 
Ako se ne vidite u nekoj od visokotehnoloških tvrtki, već bi ste dalje nastavili graditi znanstvenu karijeru, probat ćemo Vam predstaviti neke od ustanova u Hrvatskoj koje nude mogućnost daljnjeg znanstvenog rada i usavršavanja. 
Vlastiti biznis 
Ako se vidite kao dovoljno odlučni i kreativni uvijek ostaje i mogućnost pokretanja vlastite tvrtke. 
Ukoliko ste spremni za preuzimanje rizika i odgovornosti vođenja vlastite tvrtke, svakako prije poslušajte što vam vaši donedavni kolege, a danas mladi poduzetnici, imaju za reći. Kako što prije preskočiti sve pravne zavrzlame, u kojim područjima su oni uspjeli i općenito na koje sve ne-inženjerske probleme možete naići. 
