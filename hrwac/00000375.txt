Rezultati poslovanja PBZ Carda za 2009. godinu
2009. - godina manjeg prometa, ali i većeg broja transakcija. Češće i savjesnije korištenje kartica
Zagreb, 6. travnja 2010. - Danas je PBZ Card, vodeća kartična organizacija u Hrvatskoj, objavio rezultate poslovanja u 2009. godini. PBZ Card, jedina kartična kuća u čijem portfelju se nalaze American Express te ujedno i MasterCard i Visa kartice, u 2009. godini zabilježio je stabilno poslovanje.
" Poslovanje u 2009., u financijskom smislu, prije svega, obilježila je recesija. Od ostalih važnih događanja, izdvajamo projekt integracije kartičnog poslovanja Intesa Sanpaolo Grupe primarno u dijelu procesiranja kartičnog poslovanja te globalne podrške kartičnom poslovanju. Tijekom prošle godine dodatno smo unaprijedili postojeći proizvodni portfelj uvođenjem novih pogodnosti te poboljšali uslugu našim korisnicima i prodajnim mjestima. S obzirom na gospodarsku situaciju u kojoj smo poslovali, zadovoljni smo ostvarenim rezultatima, budući da je, primjerice, smanjenje prometa po karticama koje smo zabilježili i više nego dvostruko manje od smanjenja prometa u maloprodaji. S druge strane, izdali smo nove kartice, sklopili ugovore o prihvatu kartica s novim prodajnim mjestima te zabilježili rast broja transakcija, što potvrđuje da su korisnici prepoznali vrijednosti kartica, kartice su više korištene, ali za manje transakcije, što je bilo i za očekivati s obzirom na gospodarsku situaciju ", istaknuo je Mislav Blažić, predsjednik Uprave PBZ Carda.
Krajem 2009. godine PBZ Card je imao oko 1.500.000 aktivnih MasterCard, Maestro i Visa kartica Privredne banke Zagreb, od čega je novoizdanih kartica u 2009. oko 216.000. Krajem prošle godine tvrtka je imala oko 550.000 American Express kartica, od čega je novoizdanih kartica u 2009. oko 54.000. Tijekom 2009. godine PBZ Card je sklopio ugovore o prihvatu kartica s 8.000 novih prodajnih mjesta te su krajem 2009. American Express kartice bile prihvaćene na oko 55.000 prodajnih mjesta diljem Hrvatske.
Ukupan promet korisnika American Express te MasterCard i Visa kartica Privredne banke Zagreb iznosio je 28,1 milijardu kuna te je on za 4,7 posto manji u odnosu na 2008. godinu. Za razliku od prometa, porastao je broj transakcija te je tijekom 2009. godine, uključujući sva tri brenda, na prodajnim mjestima ukupno napravljeno više od 85 milijuna transakcija a što predstavlja rast od gotovo 4 posto u odnosu na 2008. godinu.
Tijekom 2009. godine dobit prije oporezivanja iznosila je 187,8 milijuna kuna, a neto dobit 148,8 milijuna kuna, te su obje zabilježile gotovo isto smanjenje od oko trideset posto u odnosu na 2008. godina, a što je najvećim dijelom posljedica dodatnih izdvajanja za rezervacije po kartičnim plasmanima.
PBZ Card je u 2009. godini nastavio biti vodeća kartična organizacija u Hrvatskoj. Tako PBZ Card, odnosno PBZ Grupa drži 32 posto tržišta kreditnih kartica i 22 posto tržišta debitnih kartica. Grupa ima i ključnu ulogu u elektronskim distribucijskim kanalima te s više od 23.000 instaliranih POS uređaja krajem godine na prodajnim mjestima diljem Hrvatske drži 28 posto tržišta. I u 2009. godini PBZ Card je zadržao vodeći položaj u obročnoj otplati bez kamata i naknada, koja je krajem godine bila dostupna korisnicima American Express i PBZ Maestro kartice na ukupno više od 40.000 prodajnih mjesta.
Od projekata koji je obilježio 2009. godinu treba istaknuti integraciju kartičnog poslovanja na razini cijele Grupe Intese Sanpaolo u jednu, novu kompaniju. Nova kompanija - Intesa Sanpaolo Card formirana je izdvajanjem dijela zaposlenika i poslovanja iz PBZ Carda primarno u dijelu procesiranja kartičnog poslovanja te globalne podrške kartičnom poslovanju. Nakon reorganizacije, za razliku od ranije kada je PBZ Card osim hrvatskog procesirao kartično poslovanje za još neka tržišta, sada je fokusiran isključivo na domaće tržište. Početkom rujna tvrtka je uvela novu organizaciju čiji cilj je dati snažniju podršku misiji: pružiti vrhunsku uslugu i produkte poslovnim partnerima i korisnicima te dodatno unaprijediti odnos s klijentima.
Unapređenje usluga i proizvoda
Prošle godine fokus PBZ Carda je bio na unapređenju postojećeg portfelja i to kroz: jačanje mreže partnera u suradnji s kojima nudi brojne pogodnosti svojim korisnicima. Tijekom godine dodatno je unaprijeđen My Card te Membership Rewards nagradni programi kao i brojni programi ušteda. Nastavljene su i humanitarne aktivnosti, među kojima posebno treba istaknuti American Express karticu sa srcem putem koje PBZ Card pomaže projekt " Praćenje djece s neurorizicima ". Do kraja prosinca 2009. za ovaj projekt tvrtka je prikupila oko 700.000 kuna, te je tijekom godine realizirala dvije donacije: Specijalnoj bolnici Goljak u Zagrebu u iznosu od 207.276,78 kuna te Općoj bolnici Vukovar u iznosu od 197.907, kuna za kupnju medicinskih uređaja potrebnih za što kvalitetnije praćenje i liječenja djece s neurorizicima. Među poboljšanjima treba spomenuti i Blue iz American Expressa koja se od 2009. godine izdaje na transparentnoj plastici, a osim novog izgleda, kartica je dobila i brojne nove pogodnosti.
U prošloj godini i putnička agencija PBZ Carda - Jumbo Travel Services ostvarila je značajna dostignuća, među kojima izdvajamo rast broja putnika na krstarenjima za 60 posto, organizaciju zahtjevnih incentive putovanja za korporativne klijente u odredištima širom svijeta te proširenje ponude programa zimovanja i ljetovanja.
Domaća i strana priznanja Kontinuirano jačanje i unapređenje portfelja i usluga potvrdila su i brojna priznanja i nagrade koje ni u 2009. godini nisu izostale. Tako je PBZ Card u 2009. godini primio tri priznanja Global Network Services American Expressa, koje je osvojio u konkurenciji od 128 franšiznih partnera American Experssa u svijetu. Krajem godine kompanija je treći put za redom za American Express brend dobila titulu " Trusted Brand " kao kartični brend kojem hrvatski potrošači najviše vjeruju.
Prekopiran magnetski zapis s magnetne trake kartice, vezan uz postupak krađe podataka s kartice, gdje se prilikom kupnje na POS uređaju ili podizanja gotovine na bankomatu pomoću posebne naprave koja se spaja na POS uređaj ili bankomat čitaju podaci s kartice. U posljednjih par godina sve više se koristi čip na karticama kako bi se minimizirali pokušaji kopiranja podataka s magnetne trake kartice i zaštitili korisnici kartica.
