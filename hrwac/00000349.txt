Top 5 filmova Woodyja Allena
Potpuna je glupost, iskreno govoreći, odabrati pet filmova Woodyja Allena trebalo bi birati njegovih top 47 filmova. Toliko ih je naime režirao. " Sanjao sam da šećem livadom s košarom punom opcija. Pogledam u košaru, a košara prazna " Tako nekako glasi citat iz jedne od Allenovih knjiga koju sam davno čitao, a koja vjerno opisuje uvodnu tvrdnju teško je odabrati pet najboljih. Složit ću se da nisu svi njegovi filmovi jednako dobri, ako se složite sa mnom da Woody Allen naprosto nema loših filmova. No jedno je jasno ovog redatelja, scenarista i glumca ili obožavate ili mrzite. Naravno, spadam u prvu skupinu i nudim svoj izrazito subjektivni odabir najboljih.
5. Ponoć u Parizu
Posljednje Allenovo djelo, koje sam proglasio i najboljim filmom prošle godine, privlačno je zbog ideje koja je, barem meni, jako bliska prije je bilo bolje. Da samo vidite Tumblr blogove koje pratim, bilo bi vam jasno o čemu govorim. No Allen u filmu otkriva ono što svi mi ljubitelji retra znamo, sadašnjost je jednako dobra, ako ne i bolja. Romantična je to komedija o scenaristu koji želi biti pisac, a koji je sa zaručnicom na proputovanju u Parizu. Tamo pronalazi vremenski procjep koji ga vraća u njegovo omiljeno razdoblje dvadesete godine prošloga stoljeća.
4. Vicky Cristina Barcelona
Suza mi je niz oko krenula kada je te godine na dodjeli Oscara objavljeno da nagradu za najbolju sporednu ulogu dobiva Penélope Cruz, za ulogu u filmu Vicky Cristina Barcelona. Amerikanke Vicky (Rebecca Hall) i Cristina (Scarlett Johansson) provode ljeto u Barceloni, gdje upoznaju šarmantnog umjetnika Juana (Javier Bardem) kojega obje jednako privlače, no koji je još uvijek vezan uz svoju nestabilnu bivšu ženu Mariu Elenu (Cruz). Radi se o najprofitabilnijem filmu Woodyja Allena. Stajao je 15, a zaradio gotovo 100 milijuna dolara. Priznajem, ovo četvrto mjesto jednako bi dobro odgovaralo i briljantnom krimiću Završni udarac, no moja romantična strana je prevagnula.
3. Sve što ste željeli znati o seksu a niste se usudili pitati
Ovaj film zauzima treće mjesto isključivo zato što je jedan od prvih Allenovih filmova koje sam gledao. Jednako tako, ovdje je slobodno mogao stajati film Meci nad Broadwayem, o piscu koji mora u predstavi angažirati priglupu gangsterovu ženu (izvrsna uloga Johna Cusacka, pogledajte). Sve što ste željeli znati o seksu a niste se usudili pitati komedija je o seksu koja se sastoji od više priča, a koju je jedan kritičar nazvao Allenovim najapsurdnijim filmom.
2. Annie Hall
Film je nagrađen s četiri Oscara: za glavnu žensku ulogu (Diane Keaton), najbolju režiju (Woody Allen), najbolji film (Charles H. Joffe) te najbolji scenarij (Allen, Brickman). Osim toga, Allen je bio nominiran za najbolju mušku ulogu, no nagradu je osvojio Richard Dreyfuss za film The Goodbye girl. Na IMDb-ovoj ljestvici top 250 filmova, Annie Hall se nalazi na 141. poziciji, a riječ je o ljubavnoj priči koja se razvija između neurotičnog njujorškog komičara i Annie Hall.
1. Hannah i njezine sestre
Ovaj je film bio nominiran za ukupno sedam Oscara, no osvojio je tek tri: za najbolju mušku sporednu ulogu (Michael Caine), najbolju sporednu žensku ulogu (Dianne Wiest) i najbolji scenarij (Woody Allen). Ukratko, priča je o to međusobnim kompliciranim odnosima Hannin aktualni muž zaljubljuje se u njezinu sestru Lee, dok je njezin bivši hipohondrični muž u vezi s njezinom sestrom Holly.
