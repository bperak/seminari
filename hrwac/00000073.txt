Samopregled dojki (preporuka Američkog udruženja za borbu protiv raka): U ranim 20 - im godinama, žene je potrebno upoznati s koristima i ograničenjima samopregleda dojki. Žene trebaju znati kako njihove dojke obično izgledaju i kakve su na osjet te svom liječniku reći o svakoj novoj promjeni na dojkama čim je otkriju. Otkrivanje promjene na dojkama nužno ne znači i postojanje raka. 
Žena može uočiti promjene, na temelju spoznaje kako njezine dojke obično izgledaju i kakve su na dodir, opipavanjem svojih dojki kako bi otkrila promjenu (svijest o stanju dojki) ili odabirom postupnog pristupa (vidi dolje) i s pomoću posebnog rasporeda pregleda dojki. Ako se odlučite za samopregled dojki, donje informacije predstavljaju postupni pristup pregledu. Najbolje vrijeme za pregled dojki je kada dojke nisu meke ili natečene. Žene koje obavljaju samopregled dojki trebaju o svojoj tehnici razgovarati sa svojim liječnikom za vrijeme periodičnih pregleda. 
I žene s ugrađenim implantatima mogu obavljati samopregled dojki. Kirurg vam može pomoći odrediti rubove implantata tako da znate što opipavate. Smatra se da implantati istiskuju tkivo dojke pa je zapravo tkivo lakše pregledati. I trudnice i žene koje doje mogu se odlučiti za redoviti samopregled dojki. 
Prihvatljivo je i da žene ne obavljaju samopregled ili ga obavljaju s vremena na vrijeme. One žene koje odluče ne obavljati samopregled, moraju biti svjesne normalnog izgleda i opipa svojih dojki i svom liječniku smjesta javiti svaku promjenu. 
Kako obaviti samopregled dojki 
Legnite na leđa i stavite svoju desnu ruku ispod glave. Pregled se obavlja u ležećem a ne u stojećem položaju zbog toga što je u ležećem položaju tkivo dojke ujednačeno raspoređeno na stijenci grudnog koša i najtanje moguće, čime je opipavanje tkiva dojke najlakše. 
Koristite 3 različite razine pritiska kako biste opipali tkivo dojke. Laganim pritiskom opipajte tkivo koje je najbliže koži, srednjim pritiskom opipajte tkivo smješteno dublje, a čvrstim pritiskom opipajte tkivo koje je smješteno najbliže grudnom košu i rebrima. Normalno je osjetiti čvrsti rub donjeg zaobljenja svake dojke, ali svom liječniku trebate reći ako osjetite bilo što drugo neuobičajeno. Ako niste sigurni koliko čvrsto trebate pritisnuti, pitajte svoga liječnika ili medicinsku sestru. Svaku pojedinu razinu pritiska primijenite pri opipu tkiva dojke prije nego što krenete na sljedeće mjesto pregleda. 
Kretnjama trebate pregledati dojku prema dolje i gore počevši od zamišljene linije neposredno ispod strane pazuha i krećući preko dojke do sredine kosti grudnog koša (sternum ili kost grudnog koša). Pregledajte cijelo područje dojke kretnjama prema dolje sve dok ne napipate rebra i prema gore do vratne ili ključne kosti. 
Dokazano je da su pokreti gore-dolje (koji se ponekad nazivaju vertikalnim smjerom) najučinkovitiji za pokrivanje cijele dojke, bez izuzimanja bilo kojeg dijela tkiva dojke. 
Pregled ponovite na svojoj lijevoj dojci, tako da lijevu ruku stavite ispod glave i pregled obavite koristeći se vrhovima prstiju svoje desne ruke. 
Stojeći pred ogledalom s rukama čvrsto pritisnutim na bokove, pregledajte dojke zbog promjene u veličini, obliku, konturi ili brazdama, crvenilu ili taloženju bradavice ili kože dojke (pritiskom na bokove kontrahiraju se mišići stijenke grudnog koša i povećavaju se eventualne promjene na dojkama). 
Pregledajte svaki pazuh dok sjedite ili stojite tako da su vam ruke lagano podignute kako biste lako opipali ovo područje. Podizanjem ruke ravno prema gore zateže se tkivo u ovom području čime se otežava pregled. 
Ovaj postupak samopregleda dojki razlikuje se od prijašnjih preporuka. Promjene su rezultat opsežnog proučavanja medicinske literature i savjeta stručne savjetodavne skupine. Dokazano je da ovaj položaj (ležeći), područje opipa, način pregleda dojke i korištenje različitog pritiska povećavaju sposobnost žene za otkrivanje abnormalnih područja. 
