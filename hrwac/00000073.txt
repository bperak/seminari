Grad Vinkovci
Grad Vinkovci
" Samo gradsko područje Vinkovaca, možemo slobodno reći i uže gradsko područjepokazuje kontinuitet stanovanja od ranog neolita pa do današnjeg vremena. To bi po tzv. klasičnoj kronologiji bilo bar pet i pol milenija života, po radiokarbonskoj (c-14) kronologiji još gotovo dvije tisuće više. Takvim neprekinutim životom na svom tlu može se iskazati vrlo malo gradova ne samo na ovom području nego i na čitavom evropskom prostoru. " Dr. Stojan Dimitrijević, 1979.
Vinkovci (35.000 stanovnika) su istočnoslavonski grad koji se smjestio na rijeci Bosutu. Područje je naseljeno još od davnih neolita, a kao prvo značajno naselje u pisanim spomenicima spominje se rimski grad Colonia Aurelia Cibalae. Današnji Vinkovci nastali su na srednjovjekovnom naselju Sv. Ilija. Austrougarski period Vinkovcima je ostavio vrlo lijepu baroknu jezgru.
Tijekom triju stoljeća kulturni život na području današnje vukovarsko-srijemske župnije i grada Vinkovaca obogaćivao se raznim imenima od kojih su mnoga trajno upisana u hrvatsku kulturnu i umjetničku povijest, od " Satira iliti divji čovik " M. A. Reljkovića, " Mrtvih kapitala " Josipa Kozarca, " Inoče " Joze Ivakića, " Đuke Begovića " Ivana Kozarca, zatim M. S. Mađera, Dionizije Švagelja, Josipa Bognera, Josipa Runjanina, Vanje Radauša i još mnogih.
Gospodarstvo grada Vinkovaca proizlazi iz njegovog veoma povoljnog geografskog položaja. Vinkovci su oduvijek bili na raskrižju putova, stanovništvo raznih narodnosti iz mnogih drugih krajeva donosilo je na ovo područje razna poljoprivedna i obrtnička iskustva. Bogata nalazišta kvalitetne gline, šljunka i pijeska i drugih prirodnih resursa omogućila su razvitak industrije građevinskog materijala, poglavito ciglarstva, opekarstva i graditeljstva u cjelini (npr. IGM " Dilj ", " Vibrobeton ").
U posljednjih nekoliko godina sve veću zastupljenost u strukturi gospodarstva na uštrb poljoprivede, prehrambene i prerađivačke industrije imaju trgovina, obrtništvo i uslužne djelatnosti.
Gospodarstvo Vinkovaca izvanredan je primjer upornosti i marljivosti našeg čovjeka - Vinkovčanina, osobito u današnja vremena gdje snalažljivost i nabrojane vrline dolaze do izražaja.
Grad je poznat po državnim manifestacijama kao što su " Vinkovačke jeseni " i " Festival glumca ", međunarodnim teniskim turnirima (TE-djeca do 14 gdoina), profesionalnim ženskim i muškim turnirima - ITF FUTURES, veteranskim turnirima - FESTIVAL TENISA, te brojnim športskim društvima, udrugama kulture naročito kulturnim umjetničkim društvima, po kalendaru ORION, Sajmu Zdravlja.
