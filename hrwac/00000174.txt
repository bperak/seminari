Jedna od svijetlijih zvijezda prošlogodišnjeg ženevskog salona automobila nedvojbeno je bio Volvo XC60. Da se stvarno radi o bitnom modelu, nagovijestio je i predsjedavajući direktor švedske marke, Fredrik Arp, nazvavši ga najsigurnijem Volvom svih vremena. Zvuči kao dobar marketing, ali svi će se složiti da se Volvo i sigurnost s pravom spominju u istoj rečenici. U prošlosti se uglavnom mislilo na pasivnu, a danas sve više na aktivnu sigurnost. Tako je XC60 serijski opremljen takozvanim City Safety sustavom - sigurnosnim " šestim čulom " - koje mu omogućava da po potrebi samostalno koči (ukoliko to vozač ne učini na vrijeme), radi izbjegavanja naleta na vozilo koje pred njim naglo usporava.
Na taj način, Volvo dokazuje da je klasa srednjih SUV vozila izrasla u bitan segment, gdje više nije dovoljno imati " strašan " izgled i moćan motor, već je potrebno i na neki poseban način se istaknuti među konkurencijom. Igranje na kartu sigurnosti i ekonomičnosti aktualna je i " trendi " strategija, koja u svakom slučaju donosi uspjeh.
Druge premium marke već raspolažu vozilima sličnih dimenzija, ili užurbano rade na njihovom lansiranju. Ekipi koju čine Freelander, BMW X3 i Mercedes GLK, pridružio se i Audi Q5. Iz nižih klasa napadaju Ford Kuga i Volkswagen Tiguan. No za razliku od njih, u svakom pogledu svježi Volvo pronašao je vlastiti put između izraženo urbano-sportskog, odnosno robusno-terenskog usmjerenja, a izbjegavanjem kromiranih, te umjesto toga upotrebom aluminijskih detalja, ležerno je moderan, i na prvi pogled " 100 posto Volvo ".
Ali što to krije dinamična crossover-karoserija švedskog zavodnika? Za početak, permanentni pogon na sve kotače i izbor od tri turbomotora - snažnog T6 turbobenzinca, odnosno dva D5 dizelaša. Najavljena je i ekstremno štedljiva DRIVe varijanta s prednjim pogonom i deklariranom potrošnjom od svega 6 litara na 100 kilometara - ali o tome nekom drugom prilikom.
Prvi od dva testirana primjerka (zeleni, vožen tijekom zimskih mjeseci) bio je srednje motoriziran, ali paketom Summum vrhunski opremljen. Pokretao ga je dizelski petcilindraš snage 185 konja, uz Geartronic automatiku. Nisu izostali ksenon farovi, sjajan audio-sustav, kožom oplemenjena unutrašnjost, te impresivne antracitne alu-felge promjera 19 cola. Dakle, imao je sve što je jet-setterskom korisniku neophodno za preživljavanje u " teškim uvjetima " mondenog skijaškog središta. Testiravši automobil u takvom okruženju, pokazao se više nego dorastao situacijama kojima smo ga izložili; uključujući tu i " osvajanje " svježe zavijanog Alpskog prijevoja, kojim se osim nas kretala samo još Unimog-ralica. Vlasnici ostalih vozila ispravno su procijenili kako je po takvom (ne) vremenu bolje ostati doma.
Ipak, tijekom testa smo većinu kilometara sakupili po civiliziranijim rutama. Primjerice u gradu, gdje nas jedino potrošnja nije oduševila - vjerojatno zbog " proždrljive " kombinacije automatskog mjenjača i All-Wheel-Drive pogona, te mase blizu dvije tone. Slika se popravila kada smo se s Volvom otisnuli na put - na otvorenom je trošio do 10 litara dizela na 100 kilometara, pa smo s punim spremnikom bili mobilni cijelih 700 kilometara. Solidno, obzirom da ovo nije automobil za one kojima je niska potrošnja najvažnija stvar u životu.
Legendarno dobra sjedala, i armaturna ploča skandinavskog dizajna i praktičnosti, vozača i putnike satima drže u dobrom raspoloženju. Prekrasni instrumenti posuđeni su iz limuzine S80, jednako kao i D5 agregat, koji i pod haubom ovog Volva ima karakteristično sportski zvuk, pomalo ljutit, ali daleko kultiviraniji od dizelskog. Redni petcilindraš s dvadeset ventila ima turbinu promjenjive geometrije i intercooler. Ističe se spremnošću već od prvih okretaja, ali ne i osobitom akustičkom udobnošću - jednostavno, ponekad zna biti bučan.
I tu nastupa drugi XC60 (crni, koji smo isprobali ovog proljeća) s krasnim T6 turbobenzincem, motorom koji se - po našem sudu - ipak bolje nadovezuje na atraktivnost i eleganciju kojom Volvo zrači. Radi se o moćnom turbo-benzinskom šestcilindrašu koji razvija najveću snagu od čak 285 KS. Okretni moment od 400 Nm, te raspon okretaja (1.500 do 4.800 o / min) u kojem je taj moment dostupan, usporediv je s karakteristikama velikih dizelskih motora. Snaga se i ovdje stalno prenosi na sva četiri kotača, isključivo preko šest brzinskog Geartronic automatskog mjenjača.
Toliko o teoriji, no kako je u praksi? Pritiskom na gumb " start " budi se stroj, i već prvi zvukovi otkrivaju da se ispod poklopca motora krije izuzetno moćna zvijer. Kretanje gotovo uvijek prate manja trzanja automobila, no jasno je da nije jednostavno prenijeti na kotače okretni moment od 400 Nm. Kasnije, u vožnji, kombinacija šestbrzinskog automatskog mjenjača i 285 turbo-konja ovom Volvu omogućava vrhunske performanse, unatoč masi tek nešto manjoj od dvije tone.
Prema tvorničkim podacima, XC60 T6 od 0 - 100 km / h ubrzava za svega nešto više od 7 sekundi, i kada to isprobate, oduševit će Vas glatkoća i poprilična linearnost akceleracije. Upravo je užitak kako i pri brzinama većim od 150 km / h imate na raspolaganju solidnu zalihu snage, koja omogućava bezbrižna preticanja. Osjećaj u vožnji ponekad je varljiv, u smislu da zbog velike mase i ravnomjernog ubrzanja vozač i nema pravi dojam koliko dobro automobil zaista ubrzava. Isto vrijedi i za brzinu kojom se vozi - tišina i masivnost koja vozača stalno okružuju, ne daju mu priliku da ispravno procjeni brzinu kojom se kreće, pa za vožnju po propisima (ili marginalno iznad njih - mislimo na onih 10 posto " lufta " prema gore) jedno oko uvijek mora biti na tahometru.
A sada ono što prosječnog čitača ovih redaka vjerojatno najviše zanima, dok vlasnika ovakvog automobila uglavnom malo brine je pitanje " a koliko troši? ". Jasno je kako 285 KS u kombinaciji s automatskim mjenjačem, stalnim pogonom na sve kotače i 1850 kg teškim vozilom mora uzeti danak u potrošnji. U gradskim uvjetima ona se penjala i do 18 litara na 100 km, dok se izlaskom na otvorenu cestu, istina uz dosta pažnje, može držati i na oko desetak litara. Niže od toga ne ide, osim kada se pod tempomatom konstantno vozite recimo 70 ili 80 km / h. No, samo jedno ubrzanje, jedno pretjecanje ili mali uspon, i - eto nas opet na 10 l / 100 km. Većinu kilometara tijekom našeg druženja odradili smo na autocesti, gdje nam se potrošnja kretala oko 13 litara.
Takve brojke ne odskaču od očekivanih vrijednosti, dapače, većini vlasnika srednjih do većih benzinskih automobila ne predstavljaju ni problem. Osim ako Volvo XC60 T6 isključivo koriste kao gradsko vozilo za odlazak u shopping ili na kavu, odnosno kao super-siguran transporter djece u vrtić, školu ili na druge aktivnosti. Tada se, zbog kratkoće relacija i stop-and-go režima prometovanja mora računati s brojkama i do 20 l / 100 km, što je stvarno puno. S druge strane, na otvorenom T6 prestaje biti prekomjerno žedan, no može smetati relativno skromna zapremina spremnika za gorivo (70 l). Od većeg rezervoara bi profitirala autonomija, jer ovako na relaciji Zagreb-Pag-Zagreb trebati tankati čak dva puta, da bi se u Zagreb ponovno stiglo s najviše pola rezervoara. Također, moramo priznati da smo u nekim trenucima poželjeli da možemo isključiti pogon na četiri kotača kako bismo uštedjeli ponešto goriva, i time izbjegli jedan odlazak na benzinsku crpku. Vjerujemo da time držanje ceste i sigurnost vožnje ne bi bila kompromitirana.
Što se ovjesa tiče, on je generalno nešto mekši no što smo očekivali, jer radi se o automobilu koji je namijenjen i uvjetima puno grubljim od gradskog asfalta. No, krenete li malo agresivnije voziti, Volvo iznenađujuće dobro drži cestu, upravljač mu postaje visoko-informativan i vrlo precizan. Očigledno, švedski inženjeri su uspjeli postići optimalnu kombinaciju udobnosti i stabilnosti automobila.
I na kraju, ocjena za kraj: novi Volvo XC60 privlači poglede, potiče radoznalost, i stvara želju. Cijena mu je nešto niža no kod konkurenata, što je slučaj i u ostalim klasama u kojima se Volvo natječe s njemačkim premium markama. Mjesto za upravljačem švedskog midsize SUV-a morat ćete platiti najmanje 41.900 eura, za što dobivate poštenu kombinaciju mehanike i luksuza, te prije svega vrhunsku sigurnost. U drugu ruku, testirani primjerci (D5 Summum: 66.500 eura; T6 Summum: 76.300 eura) dokazuju kako su " suzdržanost " i " skromnost " kupcima ovakvih automobila ipak ponešto relativni pojmovi.
