Na jubilarnom 30. izboru najboljih sportaša grada Zagreba u izboru Zagrebačkog športskog saveza nagradu za životno djelo dobio je Pravomil Barin dugogodišnji predsjednik HAVK Mladost i predsjednik VSZ-a od 1987. - 1988. Nagradu su gospodinu Barinu uručili naši srebrni juniori Tomislav Holi i Hrvoje Jurina. Član Liječničke komisije VSZ-a dr. Radovan Radonić dobio je nagradu Medicinskog fakulteta za najbolju doktorsku dizertaciju iz kliničkih znanosti. 
VSZ i SVKZ u subotu 26.11.2005. sa početkom u 11 sati organiziraju Savski veslački triatlon. Start i cilj triatlona će biti na Savskom nasipu ispred VK Trešnjevka. 
Daljinska regata 
12.11.2005. 
Danas je na veslačkoj stazi Jarun održana daljinska regata, prva u nizu priprema za sezonu 2005. - 2006., uz sudjelovanje klubova iz Zagreba i gostiju iz Karlovca, Osijeka i Medulina, ukupno 9 klubova, 107 posada sa 131 veslača / veslačica. Utrke su održane u malim čamcima, samcima i dvojcima bez kormilara, u kategorijama seniora A i B, juniora A, juniora B i veterana. Vrijeme je bilo oblačno, prohladno sa vrlo malo vjetra u početku regate. Svrha ove daljinske regate je pojedinačna provjera pripremljenosti na početku pripremnog perioda za slijedeću godinu, temeljem čega treneri dobivaju uvid u broj i kvalitetu veslača. 
Jaka delegacija VSZ-a na FISA kongresu 
12.11.2005. 
Jaka delegacija VSZ-a se vratila sa FISA kongresa u Istanbulu, Turska. Srećko Šuk, Krešimir Petrović i Darko Mikšić predstavljali su VSZ na kongres, a ujedno su i mnogo toga naučili na brojnim predavanjima. Srećko Šuk je sudjelovao na konferenciji za organizaciju natjecanja, dok su Krešimir Petrović i Darko Mikšić sudjelovali u radu konferencije juniorskih trenera. Na kongresu, od zagrebačkih veslačkih djelatnika na kongresu su još sudjelovali Nikola Bralić, na konferenciji seniorskih trenera i dr. Tomislav Smoljanović, na konferenciji Liječničke komisije. 
Otvorene web stranice ZSVKGZ 
29.10.2005. 
Zajednica sveučilišnih veslačkih klubova grada Zagreba otvorila je svoje web stranice na kojima možete pročitati sve novosti vezane uz studentsko veslanje u gradu Zagrebu. Adresa stranice je www.unizgrow.hr. 
Poznato lice u Big Brotheru 
29.10.2005. 
Hrvatsku ponovno polako hvata Big Brother histerija. U Big Brother kuću je jučer uselilo četvero novih stanara, od kojih je jedan posebno poznat na Jarunskom jezeru. Riječ je o 24 - godišnjem Dominiku Rožiću, našem kolegi kajakašu sa Jarunske staze. Želimo mu puno uspjeha i što duži ostanak u Big Brother kući. 
Nova Špica 
21.10.2005. 
Izašao je novi broj časopisa " Špica ". Temu broja PRETRENIRANOST vrlo je opsežno obradio mr. sc. Pavle Mikulić pod naslovom Na granici " stvarnog " umora. Uz to u novom broju možete pročitati: Hangari raspodijeljeni na " temeljnih 5 ", Sveprisutnost veslačkih sudaca, Metodika podučavanja veslača, Upali obrazi i žablja forma, Suprotnosti se privlače, Seniorsko veslanja ponovno stanuje u Zagrebu, Rujanske regate, Umor iz američke perspektive, Doping (2), Šuti sine, otac zna najbolje. Uz to naše kamere su bile u Gifuu, Brandenburgu, Cardiffu i Villachu, slike možete vidjeti u našoj rubrici Fotoreportaža. VSZ je na oglasnoj ploči na prvom katu Doma sportaša izvjesio novi broj " Špice " kako bi svi koji " Špicu " nisu uspjeli pročitati u vlastitim klubovima mogli vidjeti što donosi novi broj. Ugodno čitanje. 
Croatia open 
08.03.2005. 
Sutra na Jarunu počinje regata Croatia open na kojoj sudjeluju veslači iz devet zemalja. Na regati će u dva dana nastupiti nešto manje od 700 posada u dva dana. 
Ekipno prvenstvo na ergometru 
06.02.2005. 
Ekipno prvenstvo Zagreba na ergometrima za kadete i Ekipno prvenstvo Sveučilišta u Zagrebu su natjecanja koja su se održala jučer u prostorijama HAVK Mladost u Veslačkoj. Natjecale su se ekipe od osim članova, a svaki član ekipe je veslao 1000 m. Kod kadeta je bilo prijavljeno sedam ekipa a pobijedila je ekipa VK Trešnjevke 1, dok su kod kadetkinja bile prijavljene dvije ekipe a pobijedile su cure iz VK Jarun. Uz medalje i pehare pobjednici u muškoj i ženskoj konkurenciji su dobili i torte. Nakon kadeta na red su došli i studenti. Od jedanaest prijavljenih ekipa u muškoj konkurenciji pobijedio je Medicinski fakultet. U kategoriji studentica pobjednice su bile djevojke sa Prehrambeno-biotehnološkog fakulteta. 
Prvenstvo Zagreba na ergometrima 
06.02.2005. 
Slijedećeg vikenda, 12. veljače 2005. u organizaciji HAVK " Mladost " i VSZ-a održava se Prvenstvo Zagreba na ergometrima. Mjesto održavanja je Športska dvorani Trešnjevka (Kutija šibica), Veprinačka bb. Svi rezultati, te direktni prijenosi utrka seniora i juniora A biti će dostupni na web stranicama HAVK Mladost. 
Veslački duatlon 
06.02.2005. 
Dana 05.03.2005. u subotu sa početkom u 08,00 sati VK Jarun i VSZ organiziraju 8. Veslački duatlon, natjecanje na kojem se prvo vesla na veslačkom ergometru, a zatim trči. 
Špica 
01.02.2005. 
Čast nam je što možemo objaviti izlazak prvog broja mjesečnika " Špica ". Danas je u prostorijama ZŠS-a održana konferencija za novinare na kojoj je predstavljen novi časopis Veslačkog saveza Zagreba koji nosi naziv " Špica ". Pred brojnim novinarima iz tiskanih medija, radia i televizije, te predstavnicima ZŠS-a, VSZ-a, te zagrebačkih klubova " Špica " je ugledala svijetlo dana. Prije svega, razložili bih simboliku naziva časopisa Špica, koja vjerojatno nije svima posve jasna s obzirom na razna značenja te riječi u suvremenom hrvatskom jeziku. U žargonu zagrebačkih veslača Špica označava mjesto na pramcu čamca, odnosno mjesto na broju 1. No nije mjesto samo po sebi koje nosi simboliku već veslač koji vesla na toj poziciji. Špica je veslač koji ima uvid, sa svog mjesta, u sve događaje u čamcu, a i izvan njega, njemu se trener obraća za mišljenje o kvaliteti treninga i rada posade, upravo zbog prethodnih karakteristika. Špica razumno rasuđuje i kritizira, a i dok se ostatak posade svađa, veslač na špici sve komentira sa umjerenom dozom cinizma koju nitko ne smatra uvredljivom. Čast ali i obaveza uređivanja ovog časopisa je pripala Nikoli Tomiću, kao glavnom uredniku i Damiru Halužanu, zamjeniku glavnog urednika.Cijelo uredništvo ovog časopisa je sastavljeno od mladih ljudi što prikazuje cilj ne samo ovog časopisa već i nastojanja VSZ-a da promovira svoje mlade snage kako veslačke tako i intelektualne. Iz tog razloga, u časopisu će biti najviše zastupljeni mladi veslači, ne samo zbog njihovih uspjeha već prije svega da im se pruži priznanje, a time i poticaj, u njihovu daljnjem bavljenju veslačkim sportom; jer sport ne čini samo tijelo već i duh zdravim. Osim toga, pokušat ćemo potaknuti veslače na sudjelovanje u stvaranju časopisa, bilo svojim člancima, izjavama ili fotografijama. Time će veslačice i veslači imati priliku da steknu radno iskustvo ali da i steknu slobodu u iskazivanju svoga osobnog stava. Časopis će imati stalnu formu određenu sa nekoliko stalnih rubrika kroz koje će biti obrađena tema broja za određeni mjesec. Naklada će biti usmjerena pokrivanju potreba zagrebačke veslačke publike a izlaziti će jedanput mjesečno pri čemu će njegova distribucija biti besplatna. S obzirom da je naklada ograničena, svi oni koji nisu uspjeli nabaviti tiskano izdanje časopisa moći će ga pročitati na web stranicama Veslačkog saveza Zagreba svakog mjeseca, dva tjedna nakon izdanja tiskanog oblika " Špice ". Za kraj bi željeli uputiti zahvalu svima koji su omogućili ostvarivanje ovog časopisa, Zagrebačkom športskom savezu, koji je osigurao financijska sredstva za ovaj časopis te predsjedništvu Veslačkom savezu Zagreba, prije svega g. Branimiru Bašiću čija je inicijativa omogućila pokretanje ovog projekta koji daje priliku mladima da ostvare svoju kreativnost. Nadamo se da će se u skoroj budućnosti naći neka osoba koja će imati istu količinu vizionarstva i brige za mlade kao što ju imaju Veslački savez Zagreba i Zagrebački športski savez, te da će sponzorski pomoći izlaženje časopisa " Špica ". Prvi broj časopisa Špica, možete pročitati u svim zagrebačkim veslačkim klubovima i prostorijama Veslačkog saveza Zagreba. Online izdanje će biti dostupno uskoro na stranicama Veslačkog saveza Zagreba. 
Ekipno prvenstvo Zagreba za kadete i studente 
01.02.2005. 
Veslački savez Zagreba i HAVK Mladost organiziraju Ekipno prvenstvo Zagreba na veslačkim simulatorima za kadete i studente. Ekipe se sastoje od osam članova, a svaki član ekipe vesla 1000 m. Natjecanje će se održati u subotu 05.02.2005. sa početkom u 9 sati u prostorijama HAVK Mladost, Veslačka 26. 
Rezultati Otvorenog prvenstva Zagreba na ergometrima 
15.01.2005. 
U prostorijama HAVK " Mladost " održano je prvo natjecanje sezone. U seniorskoj konkurenciji su pobijedili Mario Vekić (Mla) i Sonja Kešerac (Ikt), dok su kod juniora A najbolji bili Valent Sinković (Mla) i Katarina Šebetić (Mla). U konkurenciji juniora B pobjednici su Martin Sinković (Mla) i Kristina Valentić (Jar). 
Otvoreno prvenstvo Zagreba na ergometrima 
08.01.2005. 
U subotu 15.01. prvim natjecanjem u 2005. počinje nova veslačka sezona. Veslački savez Zagreba i HAVK " Mladost " organiziraju Otvoreno prvenstvo Zagreba na veslačkim simulatorima na dionici od 6000 m. Početak natjecanja je u 9 sati u prostorijama HAVK " Mladost ". 
Povelja " Medicina " 
08.01.2005. 
Predsjednik VK Nova dr. Mladen Predrijevac dobitnik je nagrade Povelja " Medicina ". Nagradu dodjeljuje Medicinski fakultet Sveučilišta u Zagrebu, liječnicima koji su pokazali izrazitu humanost i etičnost u svom radu. Dr. Mladen Predrijevac nagradu je zaslužio izvlačeći ranjenike konvojem iz ratnog Vukovara. Čestitamo 
