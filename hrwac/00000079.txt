Edukacijski susret u Bratislavi 2013 g. 
Događanja &gt; Iz svijeta 
PREDSTAVNICI UDRUGE SV. VINKA PAULSKOG - RH U BRATISLAVI 
Predstavnici Udruge sv. Vinka Paulskog u Republici Hrvatskoj boravili su u Bratislavi / Republika Slovačka, u vremenu od 13. do 17. ožujka 2013. godine. Razlog odlaska u Bratislavu bila je organizirana edukacija predsjednika Udruge na nivou grupe EUROPA 2. Naš predsjednik Udruge u RH - Igor Pranić iz Bizovca - tu obvezu prisustvovanja edukaciji povjerio je svojoj dopredsjednici Anđelki Samardžić iz Otoka Dalmatinskog, članici Nacionalnog vijeća Katici Cvek iz Pule i podupirateljici Udruge Mariji Grgat, također iz Otoka Dalmatinskog (studentica 3. god. engleskog i talijanskog jezika - sada kao prevoditeljica, a u budućnosti, nadamo se, i vrijedna članica Udruge). Bili smo sretni zbog ukazanog nam povjerenja da predstavljamo Udrugu sv. Vinka iz Republike Hrvatske, ali vjerujem, u nutrini svih nas i napeti kako će sve to proći, hoćemo li ispuniti očekivanja, hoćemo li se moći sporazumjeti zbog različitih jezika i dr. Dobili smo zadatak i trebalo je krenuti na put. 
Došao je dan putovanja, 12. ožujka. Sjeli smo u autobus, zatim avion i ostala prijevozna sredstva, i hvala dragom Bogu, 13. ožujka sretno stigli u Bratislavu. Dočekali su nas predstavnici i organizatori Konferencije sv. Gorazda - Dom nádeje. Okupljanje sudionika trajalo je sve do zajedničke večere. Prvi susreti s nepoznatim ljudima popraćeni su osmjesima na licima i, unatoč skromnom sporazumijevanju riječima, iskrenom dobrodošlicom svih. Smještaj i prehrana bili su u sklopu Slovačke provincije, sv. Misu imali smo u crkvi sv. Vinka, a susrete i edukaciju u Domu nádeje - sve u sklopu Provincije. Crkvu sv. Vinka sagradili su članovi Udruge, te smo odmah zaključili kako Udruga ima veliku potporu Provincije, što je doista pohvalno. Pored Doma nádeje sagrađene su još dvije kuće, koje već služe različitim kategorijama potrebnih (beskućnicima, mladim djevojkama koje uče i pripremaju se za samostalan život, starim i nemoćnim osobama koju njihova djeca dovode prije posla te ih vraćaju pri povratku kućama, mladim i starijim osobama s psihičkim problemima, kao i osobama koje se odvikavaju od alkohola). Imala sam potrebu naglasiti sve ovo kako bismo se uvjerili da ništa nije nemoguće, samo treba biti ustrajan i odlučan, kao što vidimo iz primjera konferencije iz Slovačke. 
Slijedi kratka kronologija tijeka edukacije po danima: 
14. ožujka 2013. godine započinje sv. Misom, doručkom, te odlaskom u prostorije Doma nádeje. Prisutni predstavnici susreta su: međunarodni dopredsjednik Udruge, Erwin Josef Tigla, dopredsjednica Marie - Françoise Salesiani - Payet, Ulrike Mattfeldt - koordinatorica za financije te predstavnici Udruge iz Rumunjske, Litve, Mađarske, Slovačke, Makedonije i Hrvatske. Susret i obuku otvara međunarodni dopredsjednik Erwin Tigla uz pozdravnu riječ dobrodošlice. Potom slijedi uvod i predstavljanje programa od strane dopredsjednice Marie Françoise. Cijelo predavanje odnosilo se na predsjednika Udruge: ' Što je to predsjednik? Kakvu ulogu ima predsjednik? Odgovornost predsjednika? Vizija i strategija predsjednika? ' i ostalo. Ukratko rečeno, predsjednik Udruge je vođa sluga, koji određuje i postavlja zadatke te uvažava i prijedloge svih ostalih. Treba se držati postavljenih ciljeva, treba imati autoritet, djelovati uvjerljivo, treba biti spreman za određene prezentacije, svojim primjerom služenja biti uzor drugima, biti prijatelj, biti blizak, otvoren za diskusiju, ponizan... Cijelu prezentaciju kakav treba biti predsjednik Udruge dobili smo i na sticku - koji ćemo, nadam se, moći i prezentirati našoj Udruzi. Slijedi večera i rad u grupama sa zadanim temama, kao npr.: Kako bi predsjednik Udruge postupio prema navedenim postavljenim ciljevima, te u određenim problematičnim ili dobrim situacijama i sl 15. ožujka 2013. godine: nakon jutarnje sv. Mise i doručka slijedi izlaganje odrađenih tema po grupama, vrednovanje kakav bi tko uistinu bio kao predsjednik Udruge, tj. da li si dobar ili loš predsjednik? Nakon ove valorizacije potencijalnih predsjednika, slijede prezentacije o radu Udruge svih predstavnika iz gore navedenih zemalja. Po predstavljanju svih sudionika uslijedio je zaključak kako svi radimo isto ili slično, svi smo sluge Božjih siromaha, isti Duh nas napaja i vodi i moramo učiti jedni od drugih kako bi naš put služenja Božjim siromasima bio ustrajniji i uspješniji. 16. ožujka 2013. godine: nakon jutarnje sv. Mise i doručka, slijedi razgovor i diskusija svih sudionika, kao i ocjena uspješnosti provedene edukacije od strane međunarodnih predstavnika, završne napomene i molitva. Nakon ručka organizirana je posjeta Bratislavi, svečana večera i druženje svih sudionika. 17. ožujka 2013. Godine: nakon jutarnje sv. Mise i doručka uslijedio je rastanak te povratak domovima. Razišli smo se sretni i radosni. Doživjeli smo jedno lijepo iskustvo i spoznali kako nema zapreka ni granica za ovakvo divno poslanje ljubavi i milosrđa koje su nam preko Isusa, Sina Božjega, ostavili naši uzori: naš zaštitnik sv. Vinko i utemeljitelj Udruge bl. Frederik Ozanam. Hvala Bogu što smo se upleli u veliku Ozanamovu mrežu, MREŽU LJUBAVI, iz koje sigurno nitko od nas neće nikada poželjeti izaći, već će se mreža širiti s novoupletenim članovima, što nam je svima cilj, a da ne spominjem našeg predsjednika Udruge, jer to i jest jedna od postavljenih mu zadaća. 
