Vladimir Tulezija
galerija SUNCE Zagreb
Avenija Marina Držića 1
URIHO, Zagreb
23. svibnja - 7. lipnja 2013.
VLADIMIR TULEZIJA - DOJMOVI IZ PRIRODE
Zagasitom paletom boja, paletom slikarskih tehnika, ali i paletom odabranih motiva, unatoč svoj svojoj samozatajnosti i slikanju u (ne) miru umirovljeničkih dana, đurđevački slikar Vladimir Tulezija utiskuje sve sigurnije svoje ime u podravsku likovnu kartu. Ništa neobično za čovjeka neosporna slikarskog talenta i vrijednog slikarskog crva. Da bi dobio najviše od svoje imaginacije, da bi njegove jabuke, kruške ili trešnje na slici bile doista zrele, kruh se trunio, čaše blistale, a pejzaži odisali sjećanjem i njegovim djetinjstvom, ne preže posegnuti za tehnikama u koje se samouki slikari kakav je on, vrlo rijetko upuštaju. Gusti nanosi boje koje na karton nanosi lopaticom, a nerijetko i prstima, svakoj takvoj slici daju plastičnost i novu dimenziju.
Na pragu 30 - godišnjeg slikarskog rada, koji bi valjalo obilježiti 2013. godine, Vladimir Tulezija se sve češće odmiče od Vladimira Tulezije kakvog se pamti s brojnih likovnih kolonija i radionica, i kakvog se vidjelo na pet samostalnih i 15 - tak skupnih izložbi. Na pragu slikarske zrelosti u 30 - toj godini neprekidnog slikarskog rada Vladimir Tulezija i paletom svojih boja i paletom slikarskih tehnika, ali i paletom motiva, ulazi u neki drugi slikarski svijet. Angažiraniji, jednostavniji i čišći. Tu nema nekadašnje velike Tulezijeve zaigranosti i nemira impresionista, a ni bolesno izglancane preciznosti hiperrealista. Taj dio njegova recentnog opusa zanimat će one koji od umjetničke slike ne traže raskoš boja i motiva, nego priliku da na otisnutom autorovom slikarskom rukopisu pronađu svoj svijet i iščitavaju za sebe novu poruku.
Anđela Lenhard Antolin
VLADIMIR TULEZIJA rođen je 18. 03. 1949. godine i Koprivnici, u radničkoj obitelji, gdje živi prvih osam godina. Potom seli u Ferdinandovac gdje završava osnovnu školu, a od 1965. godine živi u Đurđevcu. Tu završava gimnaziju, a od 1969. radi u MUP-u PP Đurđevac kao upravni referent, sve do mirovine 2007. godine.
Crtanje i slikanje privlačilo ga je od ranog djetinjstva. Često bi olovčicom crtkarao motive krajolika, figure ljudi, građevine ili okolne objekte. Kasnije bi povremeno koristio akvarel, ugljen ili tuš. Prije 30 - tak godina prelazi na ozbiljnije slikanje. Opredijeljen realizmu radi ulje, pastelom ili akvarelom, svoje prepoznatljive, ail zrelije motive: pejzaža, mrtvih priroda, aranžmana, figura ljudi...
Samozatajan, bez sklonosti isticanju i nametanju, tek u pritisak i nagovor okoline, imao je nekoliko samostalnih izložbi (Glas Podravine Koprivnica, Dom HV Koprivnica, Udruga Podravac Zagreb, INA Đurđevac, CRO-Stella Đurđevac...), a sudjelovao je i na više skupnih izložbi te radio na kolonijama. Veći broj radova darovao je u humanitarne svrhe.
Iako nezamjetan i površno poznat, nije smetnja da se njegovi pojedinačno otkupljeni radovi nalaze u SAD-u, Australiji, Njemačkoj, Švicarskoj, Italiji Švedskoj, Mađarskoj, Sloveniji, BiH... To ukazuje na određenu dozu vrijednosti i kvalitete njegovih radova.
Priznanja gode i daju poticaj, ali to je za njega u drugom planu. Njegova osobnost i urođeno opredjeljenje slikanju dovoljna su garancija da će Vlado nastaviti još odlučnije i aktivnije stvarati i dalje; nova djela, učiti, ispravljati, kombinirati i mijenjati, na tom neiscrpnom polju kreativnosti.
