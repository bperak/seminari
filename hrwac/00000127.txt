22. ožujka - dan voda 
Izvorska voda potječe iz jednog ili više prirodnih ili bušenih izvora zaštićenih od svih vrsta onečišćenja. Izvorska voda ima manje minerala od mineralne. Može joj se dodavati ugljični dioksid što se na deklaraciji označuje kao gazirana izvorska voda. Prirodna mineralna voda dio je kruženja vode u prirodi. Prodiranjem, koje može potrajati i nekoliko stotina godina, kišnica se pročišćava od onečišćenja prolaskom kroz slojeve šljunka, kremena i pijeska. Istodobno u slojevima stijena voda otapa minerale i elemente u tragovima, koji mineralnoj vodi daju okus i udjel minerala ovisno o slojevima kroz koje prodire. Da bi voda bila okarakterizirana kao mineralna, točno se zna koliko mora imati otopljenih čvrstih tvari, s prirodnom čistoćom, koja se ne mijenja punjenjem. Prema Pravilniku prirodna mineralna voda mora potjecati iz podzemnih ležišta zaštićenih od onečišćenja, biti dobivena iz jednog ili više prirodnih ili bušenih izvora, odlikovati se svojom organoleptičkim i fizikalno-kemijskim osobinama i imati blagotvoran učinak na ljudski organizam. Ako mineralna voda prirodno sadržava najmanje 250 mg / l slobodnoga ugljičnog dioksida (CO2), tada se ta voda naziva kiselicom. Mineralnu vodu treba odabirati prema udjelu minerala koji je naveden na deklaraciji, budući da postoje mineralne vode s vrlo malim, malim i visokim udjelom minerala. Od kationa, u mineralnoj vodi najvažniji su natrij, kalij, magnezij i kalcij, a od aniona, klorid, fluor, sulfat i hidrokarbonat, a svi oni imaju važnu ulogu u ljudskom organizmu. Raspoložive količine vode za piće u Hrvatskoj su veće nego u mnogim europskim zemljama, zahvaljujući specifičnom geografskom položaju, te reljefno-geološkim i klimatskim osobitostima našeg prostora. Hrvatska raspolaže s preko 8700 prostornih metara vode po stanovniku godišnje, što bi trebalo biti dovoljno za sve potrebe. Nejednoličan raspored voda u Hrvatskoj, neistražene i neutvrđene količine i kakvoća vode, te ubrzano onečišćenje izvora vode, uzrokom su lošije opskrbljenosti vodom za piće nekih dijelova Hrvatske. U Hrvatskoj je na sustave javne vodoopskrbe priključeno oko 75 % stanovništva i stupanj priključivanja razvija se po stopi rasta od oko 1 % godišnje. Za vodoopskrbu se koristi oko 86 % podzemnih i 14 % površinskih voda. Podzemne vode prolaze proces autopurifikacije, osobito ako su u podzemlju slojevi šljunka i pijeska na koje se hvataju čestice onečišćenja. Zdravstvenu kontrolu voda za piće obavljaju laboratoriji u Zavodima za javno zdravstvo i vodovodima. Laboratorijsko ispitivanje zdravstvene ispravnosti vode može se obavljati: na izvorištu, nakon procesa prerade i dezinfekcije, u vodospremnicima, te u razvodnoj mreži. Ispituju se: fizikalno-kemijska svojstva, kemijske i toksične tvari, te mikrobiološki pokazatelji. Veliki broj razvijenih zemalja ne može se pohvaliti zdravstveno ispravnom vodom iz javnih vodovoda, kao mi. Njihovo stanovništvo vodu za piće koristi iz boca, a vodu iz vodovoda samo za sanitarne potrebe. Zdravstvena ispravnost i nadzor nad vodom za piće regulirani su i provode se sukladno Pravilniku o zdravstvenoj ispravnosti vode za piće NN 47 / 08. Maksimalno dopuštene koncentracije za pojedine pokazatelje u vodi za piće većinom su jednake ili strože od propisanih od strane Europske Unije i Svjetske zdravstvene organizacije. Javna vodoopskrba najčešći je i najsigurniji način korištenja vode. Voda je temeljna potreba za život i za razvoj ljudskog društva. Upravljanje vodama je nužnost u uvjetima porasta stanovništva i povećanih pritisaka na vodne resurse. Trebalo bi uravnotežiti raspoložive količine vode s potrebama za vodom različitih korisnika vode. Potrebe za vodom stalno se povećavaju. Vode treba kontinuirano procjenjivati i pažljivim gospodarenjem sačuvati. Zajedničke akcije na lokalnoj, nacionalnoj i globalnoj razini mogu osigurati održivi razvitak. 
Statistika 
