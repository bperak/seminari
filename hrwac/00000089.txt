sudjelovanje javnosti 
Na temelju brojnih nepravilnosti koje smo registrirali u vezi s ishodovanjem dozvola na rad asfaltne baze u kamenolomu Žminj u prethodnih 6 godina, ali i u samom postupku procjene utjecaja na okoliš provedenom 2004. godine, tražimo da u ovom ponovljenom postupku procjene utjecaja na okoliš, koji je presudom naredio Upravni sud, članovi i članice Komisije uskrate svoju suglasnost odnosno da zahvat ne proglase prihvatljivim za okoliš - jer on to, na 100 metara od domova, zasigurno nije. Asfaltnu bazu treba premjestiti na sigurnu udaljenost od naselja. U prilogu pročitajte cjeloviti tekst primjedbi. 
Projekt Provedba Aarhuške konvencije u zemljama Jadrana započeo je 1.1.2010. i trajat će 20 mjeseci, a njegova vrijednost je 375.000 eura, od čega će Europska unija sufinancirati 80 %, odnosno 300.000 eura. 
U utorak 16. veljače 2010. godine održali smo konferenciju ze medije zajedno s predstavnicima građanske incijative sa žminjštine, a o razlogu pročitajte u priopćenju: 
Istarska županija je 4. veljače 2010. godine u dnevnim novinama objavila oglas o održavanju javnog uvida u Studiju utjecaja na okoliš ciljanog sadržaja - postavljanje privremenog asfaltnog postrojenja unutar postojećeg kamenoloma u Žminju. Poziv ne bi bio nimalo čudan da se ne radi o asfaltnoj bazi koja je s radom započela još 2004. godine Ova apsurdna javna rasprava rezultat je presude Upravnog suda u korist građana žminjštine koji je slučaj prijavio. 
Na međunarodnoj radionici " Održivo korištenje morskog resursa u Euroregiji: Prema Jadranskoj konvenciji ", održanoj u Goriziji 29. siječnja 2010. u organizaciji mreže okolišnih organizacija Adriatic GreeNet, predstavnica Zelene Istre govorila je o primjeru dobre prakse sudjelovanja javnosti u planiranju održivog korištenja prirodnih resursa i razvoja općenito u općini Bale u Istri. Cilj radionice bio je predstavljanje primjera dobre prakse održivog upravljanja resursima i primjera Alpske konvencije kao polazišta za oblikovanje Jadranske konvencije. Dug put razvijanja Alpske konvencije, prihvaćene od svih alpskih zemalja 1991, predstavili su talijanski sudionici iz organizaciji CIPRA i Alleanza nelle Alpi, te objasnili dobrobiti takve prekogranične suradnje u brizi za jedinstveno područje koje ih povezuje. 
Na međunarodnoj radionici " Energetske strategije u Euroregiji: scenariji i konflikti ", održanoj u Goriziji 15. siječnja 2010. u organizaciji mreže okolišnih organizacija Adriatic GreeNet, predstavljena je i nova publikacija Zelene Istre pod nazivom " Prekogranična procjena utjecaja na okoliš s osvrtom na poteškoće u provedbi i moguća rješenja za države Sjevernog Jadrana ". 
Tijekom javne rasprave o Studiji utjecaja na okoliš za LNG terminal na otoku Krku, okončane 30. studenog 2009., nadležnom smo tijelu uputili niz primjedbi vezanih uz pitanje sigurnosti i šteta koje bi jedno takvo postrojenje (radi se o najvećem terminalu takve vrste u Europi) moglo donijeti lokalnoj zajednici. Posebno smo se osvrnuli na sam smještaj ili lokaciju UPP terminala, koja određuje i značaj rizika. Daleko od naseljenih mjesta rizik je manji; približavajući se naseljenim mjestima, kao u slučaju Omišlja, rizik se povećava. Dodatnu otežavajuću okolnost predstavlja i neposredna blizina postrojenja koja skladište veliku količinu opasnih i zapaljivih supstanci: naftni terminal Janaf s tankerskom lukom u neposrednoj blizini s 12 spremnika kapaciteta 760.000 m3 nafte i 6 spremnika za derivate kapaciteta 60.000 m3, te Dine petrokemije koja na 100 metara od granice lokacije terminala skladišti sirovine, energente i produkte koji su opasni i lako zapaljivi. 
Svrha Kodeksa savjetovanja sa zainteresiranom javnošću u postupcima donošenja zakona, drugih propisa i akata je pružiti smjernice tijelima koja su uključena u proces donošenja zakona koje proisječu iz dosadašnjih praktičnih iskustava dijaloga i suradnje sa zainteresiranom javnošću, a krajnji cilj je potaknuti aktivnije sudjelovanje građana u javnom životu olakšavajući interakciju tijela javne vlasti i javnosti. Kodeks potražite na ovom linku: narodne-novine.nn.hr / clanci / sluzbeni / 2009 _11_140_3402.html 
Predstavnica Zelene Istre je kao članica hrvatske delegacije, predvođene Hrvatskim zavodom na normizaciju, sudjelovala na Forumu o ISO standardu za društvenu odgovornost održanom u Vilniusu (Litvanija) 17. i 18. studenog 2009. u organizaciji Međunarodne organizacije za standardizaciju (ISO). S izradom ISO standarda za društvenu odgovornost 26000 započelo se još 2004. godine. Nakon vrlo širokog kruga konzultacija sa zainteresiranim akterima iz cijelog svijeta, izrađen je nacrt standarda, koji je prezentiran i u Vilniusu. Nakon aktivnog sudjelovanja u diskusiji s komentarima i prijedlozima na prijedlog standarda, hrvatska će delegacija svoje komentare na nacrt teksta uputiti i u pismenom obliku nadležnom tehničkom odboru. Predstavnica Zelene Istre obradit će dijelove koji se odnose na transparentnost i sudjelovanje javnosti. 
U sklopu javne rasprave o prijedlogu Izmjena i dopuna Prostornog plana Istarske županije, koje se odnose isključivo na osiguranje prostorno-planskih uvjeta za postavljanje samostojećih antenskih stupova (mobilni telefoni) i na usklađivanje sa Zakonom o zaštiti prirode, uputili smo svoje primjedbe i prijedloge. U prilogu možete pročitati cjeloviti tekst primjedbi odnosno zahtjeva kojima, između ostalog, tražimo utvrđivanje zaštitne ili sigurnosne zone od 500 metara oko građevinskih područja unutar koje se ne bi smjeli postavljati samostojeći antenski stupovi, dok za one postavljene na građevinama tražimo usklađenje s Pravilnikom o ograničenjima jakosti elektromagnetskih polja za radijsku i telekomunikacijsku opremu. Osim toga, tražimo da se, u skladu sa Zakonom o potvrđivanju Konvencije o europskim krajobrazima, identificiraju najvrjedniji istarski krajobrazi na kojima se takve antene ne bi smjele postavljati. 
Predstavnica Zelene Istre je na poziv Adria LNG d. o. o. pred 150 cca zainteresiranih okupljenih u osnovnoj školi u Omišlju na Krku predstavila mogućnosti sudjelovanja javnosti u postupku procjene utjecaja na okoliš za terminal za ukapljeni plin planiran na otoku - postupak koji bi uskoro i službeno trebao započeti. Na početku predavanja je istaknula kako je, nažalost, još uvijek poštivanje procedure i dalje jedini preduvjet legitimiteta postupka procjene utjecaja na okoliš umjesto da legitimitet bude " zarađen " asimiliacijom inputa javnosti u konačnu odluku. Ne postoji nikakva obaveza da se primjedbe javnosti usvoje već se ona odnosi jedino na pružanje mogućnosti javnosti da iznese svoje mišljenje. Smisleno sudjelovanje javnosti može osigurati samo primjena bolje prakse koja nadilazi obaveznu zakonom propisanu birokratsku proceduru. 
Zavod za prostorno uređenje Istarske županije dostavio nam je informaciju o započetom postupku Izmjena i dopuna prostornog plana Istarske županije zajedno s pozivom na dostavu primjedbi, prijedloga i komentara, što smo i učinili. Ovdje pogledajte što smo ih zatražili u vezi s kamenolomima, golfom, projektom Brijuni rivijera, razvojem turizma i dr.: 
Međunarodna mreža organizacija za zaštitu okoliša AdriaticGreeNet organizirala je konferenciju za novinare u Piranu u vezi s planiranom izgradnjom plinskih terminala u Tršćanskom zaljevu 
Na konferenciji su ponovo predstavili svoja stajališta u vezi s planiranom izgradnjom plinskih terminala u Tršćanskom zaljevu odnosno Sjevernom Jadranu. Predstavnici mreže, među kojima i predstavnica Zelene Istre, ocijenili su i analizirali stavove koje u posljednje vrijeme po tom pitanju iznose nadležna ministarstva za okoliš i vanjskih poslova Slovenije i Italije, predstavnici regionalne i lokalne uprave i okolišne nevladine organizacije, kao i po pitanju drugog bloka nuklearne centrale Krško. Bilo je riječi i o razlozima zbog kojih se do danas ni u Sloveniji, ni Hrvatskoj ni Italiji nije nikad proveo niti jedan postupak procjene utjecaja na okoliš prema proceduri koju predviđa Espoo konvencija i kako bi ta procedura, zapravo, trebala izgledati. 
9. rujna 2009. godine smo održali konferenciju za novinare na kojoj smo javnost obavijestili o ponovljenoj javnoj raspravi o izgradnji centra za gospodarenje otpadom na Kaštijunu. Pročitajte priopćenje: 
Europska banka za obnovu i razvoj (EBRD) zahtijeva da projekti koje financira budu u suglasnosti s dobrom međunarodnom praksom zaštite okoliša i uključivanja javnosti u odlučivanje. 
Stoga je tvrtci Kaštijun d. o. o - investitoru u Županijski centar za gospodarenje otpadom i postrojenje za obradu otpada na lokaciji Kaštijun, za koji je zatražen zajam, banka naložila dodatnu javnu raspravu o projektu u trajanju od 120 dana. Radi se o prvom postupku te vrste u Hrvatskoj. 
Tvrtka Kaštijun d. o. o. je u srpnju o održavanju ponovljene javne rasprave objavila samo mikro obavijest u dnevnom tisku, ne potrudivši se javnosti objasniti o kakvoj se proceduri radi i na koji način mogu ponovo izraziti svoje mišljenje o projektu i zatražiti odgovore koje u postupku javne rasprave o studiji utjecaja na okoliš nisu nikad dobili. Građani imaju pravo znati za što se točno traži kredit, koliko se novaca traži (a radi se o višemilijunskom iznosu) i na koji će se način zajam otplaćivati. Pozivamo ovim putem Kaštijun d. o. o. da odgovore na ta i druga pitanja najprije pruži na javnoj prezentaciji projekta. 
Građane pozivamo na sudjelovanje u ovoj proceduri i podnošenje primjedbi u pisanom obliku. 
Zelena Istra je u suradnji s udrugom Sunce iz Splita 2. srpnja održala seminar Nacionalna ekološka mreža i Natura 2000 - obaveze i mogućnosti za općine i gradove u prostorijama IDA-e u Puli. Seminaru je prethodilo istraživanje o poznavanju novih zakonskih propisa s područja zaštite prirode jedinica lokalne uprave: propisa o Nacionalnoj ekološkoj mreži, Naturi 2000 i ocjeni prihvatljivosti zahvata za prirodu. Istraživanje putem upitnika u Istarskoj županiji je pokazalo da postoji potreba za takvom vrstom edukacije, pa je program seminara usklađen s uočenim nedostacima (rezultati istraživanja dostupni su na stranicama http://participator.zelena-istra.hr/bin/view/Participator/Radionice 
Na poziv mještana i Mjesnog odbora Galižana, 19. lipnja je u Zajednici Talijana u Galižani ponovo održana prezentacija speleoloških objekata na području planiranog maslinika na Proštini, koje su zajedno identificirali, istražili i pokrenuli postupak zaštite mještani Galižane, Zelena Istra i Speleološka udruga Pula. 
Matej Mirkac iz Spelološke udruge Pula predstavio je rezultate istraživanja dva objekta - špilje s jamskim ulazom Val dell ' Arno i jame Foiba delle Piane. Posebno vrijedna zaštite je pećina Val dell ' Arno, koja je zbog specifične mikroklime tj. temperature i vlage stanište brojnim životinjskim i biljnim vrstama, od kojih su neke i zakonom zaštićene. Uklanjanjem grabove šume koja okružuje špilju, uvjeti koji danas postoje u i oko špilje bi nestali. 
