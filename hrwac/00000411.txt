Rusija je najveća zemlja na svijetu. Zauzima 11,5 % površine zemaljske kugle, a njezina vlastita površina iznosi 17 milijuna km2, što je nešto manje od ukupne površine druge (Kanada) i treće (Australija) zemlje svijeta zajedno. Rusija se proteže na duljini od 10 tisuća km od Baltičkoga mora na zapadu do Japanskog na istoku. Ima 11 vremenskih zona. No, to nije ono što najviše oduševljava. Rusija je zemlja koja se polako otvara zapadu, s velikom i slavnom prošlošću, ne baš tako slavnim ostavštinama komunizma i socijalizma, i s velikim tranzicijskim problemima. Tu sam zemlju imala priliku upoznati iznutra. Pet strankinja; Liane, Petra, Afra, Emma i ja, odabrale smo Sankt Peterburg kao mjesto našeg boravka. Na moju žalost, nisam znala da su ranije bili i drugi Hrvati na razmjeni tu jer bila bih spremnija na ono što me čekalo.
Od Hrvatske do Sankt Peterburga
Privjet (pozdrav). Sankt Peterburg, jedan od najljepših gradova svijeta, ruski je prozor u Europu poznat i kao Venecija sjevera, Grad mostova i još poznatiji kao Grad bijelih noći. I dan danas odiše atmosferom Carske Rusije i duhom cara Petra Prvog Velikog koji ga je izgradio planski, po uzoru na Amsterdam, kao ostvarenje carskog sna. Ime je dobio po svetom Petru, zaštitniku Petra Velikog. Grad je veliki živući muzej.
Organizacija razmjene bila je ispod očekivanja. Dobila sam karticu prihvaćanja sredinom srpnja, a planirani put bio je u rujnu. Srećom, da biste otputovali u Rusiju, nije vam potrebna viza. Kako, zašto? Hrvatski građani koji imaju izvornik pozivnog pisma (Приглашение) ili koji imaju izvornik turističkog vaučera zajedno s kopijom potvrde (Подтверждение) o prihvatu stranog turista mogu direktno putovati iz Hrvatske u Rusiju. Isprobano. Tu je činjenicu korisno znati jer se potvrde lako kupe ili nabave, a procedura u Veleposlanstvu zna biti naporna i skupa.
Sama Rusija je jedna velika birokratska meka. Procedure i gnjavaže oko bilo čega nemoguće su. 72 h od ulaska u zemlju morate registrirati prebivalište na policiji te se zakonski ne smijete kretati izvan područja tog grada. Tu zabranu kretanja platite im 25. Za kupnju SIM kartice treba vam putovnica, kao i za otići na jednodnevni izlet u obližnji grad, za platiti nešto karticom opet treba putovnica. Gdje god da se okrenete, negdje vas netko provjerava. To je ujedno i zemlja beskorisnih poslova. Vrhunac je Brezina kuća u Gaćini. Za muzej od 20 m2 postoji babuška (baka na ruskom) koja vam proda kartu, babuška do nje vam je pokida, a treća otvori vrata ulaza. Javni je prijevoz jeftin i odlično funkcionira. Svega 3 kn u jednom smjeru. Svaki autobus uz vozača ima i konduktera koji naplaćuje karte ili poništava vožnju s mjesečnog pokaza. Za grad od 4.5 milijuna, pokušajte si dočarati koliko je to autobusnih, tramvajskih, trolejbusnih linija i vozila, a onda koliko i tako zaposlenih. Rusi su, po svemu sudeći, radišan narod jer kod njih sve radi 24 / 7, pa čak i cvjećarnice, ako si slučajno nakon noćnog izlaska poželite kupiti buket ruža. Uz votku, Rusija je poznata po kavijaru, jantaru, vunenim i cvjetnim šalovima. Na velikoj tržnici, iza crkve Spasa na Krvi trgovci vas napadaju da kupite nešto, naravno preplaćeno. Cjenkanje je obvezno, treba skinuti minimalno 40 % cijene. Zgodno je kupiti matrjoške, kod nas poznate kao babuške, drvene lutke raznih veličina koje se slažu jedna u drugu, drvene kutijice za nakit ili sovjetske značke kao tipične ruske suvenire.
