Postavljanje zvučnika kućnog kina
pregleda: 5229, komentara 0, ocjena 11 korisnika: 3,3 11
Bez obzira koristite li jeftinije varijante sustava za kućno kino ili vrhunsku audio opremu pravilno postavljanje zvučnika je ključ kojim izvlačite maksimum iz njih. Ukoliko razmišljate o kupovini sustava za kućno kino, znanje o pravilnom postavljanju vam može pomoći u pravilnom odabiru za vašu sobu.
Svaki zvučnik ima drugačije karakteristike, svaka soba ima svoje posebnosti i svaki čovjek drugačije čuje tako da ne možemo objasniti apsolutno svaku varijantu, no postoje generalna pravila kojih se dobro držati.
Neka vam ovaj članak bude smjernica, ali finalno podešavanje napravite po vlastitom sluhu. Ono što je cilj pri postavljanju je naći " magic spot ", odnosno prilagoditi zvučnike da svi " pogađaju " točku u kojoj najčešće sjedite dok gledate film.
Ne zaboravite proučiti uputstva koja dobijete sa zvučnikom. Neki proizvođači navode preporučena mjesta za postavljanje.
Centralni zvučnik
Centralni zvučnik bi prvi trebali postaviti. S obzirom da je njegova zadaća reproducirati vokale i druge zvukove koje vidite na ekranu njegova pozicija ovisi o TV-u. Trebali biste ga montirati ispod ili iznad samog prijamnika, po mogućnosti po sredini.
Ukoliko je montiran iznad TV-a obavezno ga nakosite prema mjestu gdje sjedite. Također, obratite pozornost da nije postavljen iza prijamnika jer će u tom slučaju dolaziti do refleksije zvučnih valova, te vam zvuk neće biti " čist ".
Ukoliko je moguće smjestite ga na istu visinu kao i prednji lijevi i desni zvučnik, tj. da su same zvučnice u istoj ravnini. Također je preporuka da centralni, lijevi i desni prednji zvučnik budu jednako udaljeni od mjesta gledanja, tj. slušanja.
Prednji lijevi i desni zvučnik
Prednji zvučnici imaju dvije namjene. Prva je reprodukcija zvukova i glazbenih elemenata filma, a druga je reprodukcija glazbe u stereo varijanti prilikom slušanja CD-a, radio stanice ili sl.
Smjestite ih jednako udaljene od mjesta slušanja s lijeve i desne strane TV prijamnika. Zajedno sa centralnim zvučnikom trebali bi tvoriti dio kružnice, što znači da, što ih više udaljavate od centralnog zvučnika, to bi ih više trebali približavati mjestu slušanja. Preporučamo da prilikom mjerenja to zaista precizno uradite, jer 5 - 10 cm zbilja čini razliku prilikom slušanja.
Ukoliko ih želite i možete još preciznije postaviti ovi zvučnici bi trebali zatvarati kut sa TV-om između 22 i 30 stupnja. Zamislite dvije linije, jedna koja spaja mjesto gledanja i sredinu TV-a te druga koja spaja mjesto gledanja i sredinu zvučnika. Kut između te dvije linije na mjestu gledanja bi trebao biti između 22 i 30 stupnja.
Po mogućnosti probajte i visinu uskladiti, tako da tweeter-i, tj. visokotonci, budu u visini ušiju dok sjedite. Samostojeći zvučnici su dizajnirani s namjerom da su visokotonci u visinu ušiju dok sjedite, dok za manje zvučnike postoje podni stalci koji " dižu " zvučnike na željenu visinu. Provjerite da nema čvrstih objekata, pokućstva između zvučnika i mjesta gledanja.
Surround zvučnici (sateliti)
Namjena surround zvučnika je da stvore dojam da se događanja sa ekrana zbivaju oko vas. Naveli smo neke mogućnosti postavljanja zvučnika kojima to možete i postići, no imajte na umu da mjesto postavljanja ne igra jedinu ulogu. Pristup koji funkcionira kod susjeda ili prijatelja, možda neće i kod vas dati željeni rezultat radi oblika i veličine sobe, akustičnih karakteristika prostora ili vašeg doživljaja.
Slobodno probajte više varijanti, najbitnije je kako ste vi zadovoljni sa zvukom.
Naveli samo neke savjete koji bi vam mogli olakšati cijeli proces i ubrzati pronalazak idealnog postava
bilo bi dobro ako biste mogli satelite smjestiti lijevo i desno od mjesta gledanja pod kutem između 90 i 110 u odnosu na TV prijemnik.
ako imate 6.1 ili 7.1 kanalni sustav ili nemate mogućnost smjestiti satelite bočno, smjestite ih iza vaših leđa tako da ih usmjerite prema TV prijemniku.
sateliti bi trebali biti dovoljno visoko da nisu u razini ušiju dok sjedite, jer bi mogli nadglasati prednje zvučnike. Opće pravilo bi bilo da ih smjestite na visinu glave dok stojite.
ukoliko su namontirani na zidne nosače koji imaju mogućnost podešavanja smjera probajte sa različitim smjerovima dobiti što bolji zvuk. Neki ih vole usmjeriti prema stropu ili stražnjem dijelu sobe.
ukoliko nema mjesta na zidovima smjestite zvučnike na police ili namještaj, ali probajte ih ne usmjeriti direktno u mjesto gledanja. Danas na tržištu postoje i ugradbeni zvučnici, zidne i stropne varijante, pa sagledajte i tu mogućnost.
Subwoofer (niskotonac)
Aktivni subwoofer reproducira ključan dio zvučnog spektra prilikom gledanja i slušanja filma. Prednost mu je što je najmanje zahtjevan prilikom postavljanja. S obzirom da subwoofer reproducira niske tonove koji se šire po prostoriji u svim smjerovima, možete ga postaviti bilo gdje sa zadovoljavajućim rezultatima.
Postavljanjem blizu zida u većini ćete slučajeva dobiti više bass-a nego da je postavljen posred sobe, a postavljanje u kut sobe će rezultirati s još više bass zvuka. Uzmite u obzir da će postavljanje u kut rezultirati sa više bass-a, ali kvaliteta može biti narušena.
Potražite mjesto u sobi gdje će te naći kompromis između glasnoće i kvalitete.
Jedna od tehnika traženja pravog mjesta za subwoofer je da ga postavite na željeno mjesto, pustite glazbu i slušate dok se krećete po sobi. Gdje vam se učini da se najbolje čuje, pravo je mjesto gdje biste ga trebali postaviti.
Neki subwooferi imaju prekidač za kontrolu faze. Odaberite postav koji vam najbolje zvuči dok slušate glazbu.
Vaša soba
Prilikom postavljanja sustava kućnog kina zapamtite da vaša soba ima jednak utjecaj na kvalitetu zvuka kao i sustav koji koristite. Veličina, oblik i raspored prostorije, te mjesto gdje ste postavili zvučnike igraju ulogu u kvaliteti koju dobijete.
Postavljanje prednjih zvučnika blizu zida će povećati snagu niskih tonova. Ovakvo postavljanje može poboljšati svojstva malih, slabih satelita, ali može i " zamutiti " zvuk koji dopire iz subwoofera. I obrnuto, pomicanje zvučnika od zida može umanjiti bass koji reproduciraju, ali mogu dobiti na čištoći zvuka.
Soba sa previše reflektivnih površina poput prozora, glatkih zidova ili keramičkih pločica može ozbiljno naštetiti surround zvuku. Postavljanje tepiha i zavjesa, koji ne reflektiraju zvuk, može pomoći dobijanju prirodnog zvuka.
