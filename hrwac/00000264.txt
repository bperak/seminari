Porodica: Begoniaceae Podrijetlo i rasprostranjenost: tropske i suptropske regije širom svijeta
Rod begonia sadrži oko 900 vrsta i mnogo različitih uzgojenih oblika biljaka. Od tog zaista prevelikog obilja ovaj puta pozabavit ćemo se vrstama koje cvatu zimi jer su nam one sada najzanimljvije. Tijekom ove godine upoznat ćemo vas i s nekim drugim vrstama ovog vrlo zanimljivog i lijepog roda biljaka.
Begonije koje cvatu zimi To su biljke niskog, kompaktnog, grmastog rasta koje obično imaju vlaknasto korijenje, trajnice su i obično se uzgajaju zbog njihovog izgleda, listova i cvjetova. Moderni kultivari (uzgojeni oblici) cvatu gotovo u bilo koje doba godine. Tako i na našem tržištu, u zimsko doba godine, u trgovinama možemo naći bogatu ponudu ovih cvjetnih princeza okićenih prekrasnim, nježnim cvjetovima svilenkasto baršunastog odsjaja.
Uz vašu pažnju u vašem domu mogu cvasti čitavu godinu i najbolje ih je držati kao jednogodišnje biljke. Dijelimo ih u dvije grupe, a to su B. elatior ili hibridna begonija, dobivena križanjem B. Socotrana i različitih gomoljastih begonija i drugu uzgojnu grupu - B. x cheimantha ili božična begonija, a dobivene su križanjem B. dregei i B. socotrana i obično imaju jednostruke cvjetove. U našim trgovinama sada se mogu naći begonije koje spadaju u grupu B. elatior.
Begonia elatior hibridna begonija Hibridna begonija je cvatuća, grmolika biljka koja se uzgaja prvenstveno zbog obilnog cvata. Najbolje ju je tretirati kao jednogodišnju biljku koju nakon što ocvate više ne uzgajamo. Listovi su joj zeleni i glatki, a na vrhovima grančica nalaze se skupine cvjetova koji mogu biti raznih boja bijeli, žuti, narančasti, crveni ili dvobojni.
U trgovinama ju možemo naći tijekom cijele godine. Cvate neprekidno 6 - 8 tjedana, ovisno o uvjetima okoline i o vašoj brizi. Nekoliko idućih savjeta pomoći će vam da i ovih zimskih dana ona bude što duže ukras vašeg doma.
SVJETLOST Zimi traži maksimum raspoloživog svjetla, ali ne smije biti izložena direktnoj sunčevoj svjetlosti za sunčanih zimskih dana. Lagana zavjesa, u tom slučaju, bit će dobar filter koji će propuštati dovoljnu količinu svjetlosti.
TEMPERATURA Biljku nikada nemojte smjestiti iznad ili blizu izvora topline. Optimalna temperatura iznosi 15 20 C. Prostorija mora biti dobro ventilirana kako biste prevenirali pojavu gljivičnih oboljenja na listovima biljke.
ZALIJEVANJE I VLAŽNOST ZRAKA Biljku zalijevajte skromno, ali redovito. Nikada ne smijete previše navlažiti zamlju, a prije ponovnog zalijevanja pustite da se gornji sloj zemlje posuši. Zrak oko biljke mora sadržavati oko 60 % vlage što ćete lako postići postavljanjem posude s vodom na grijaće tijelo u prostoriji. Biljku u cvatu prihranjujte svaka dva tjedna s tekućim gnojivom za cvatuće biljke.
PRESAĐIVANJE Ukoliko je biljka koju ste kupili posađena u vrlo malenom cvjetnom loncu te ju je stoga potrebno često zalijevati, možete ju pažljivo presaditi u nešto veći cvjetni lonac u koji je najbolje dodati nešto tresetnog supstrata jer biljka voli nešto kiselije i dobro propusno tlo.
MOGUĆI PROBLEMI Otpadanje listova uzrok može biti prenagla promjena temperature, nedovoljna količina vode ili previše gnojiva u vodi kojom ste zalili biljku.
Bijele mrlje po listovima vjerojatno se radi o vrlo čestoj gljivičnoj infekciji. Upotrijebite jedan od sistemičnih fungicida koji možete nabaviti u poljoprivrednim apotekama. Pojava bolesti prevenira se dobrom ventilacijom prostorije.Ukoliko se bolest pojavila samo na nekim listovima, najbolje je odmah ukloniti zaražene listove, što će možda spriječiti dalje napredovanje bolesti.
Suhi rubovi listova biljka dobro izgleda, ali joj se suše rubovi listova. Uzrok leži u presuhom zraku oko biljke. Postavite ispod lonca s biljkom podložak napunjen vodom, kako bi voda svojim isparavanjem podigla vlažnost zraka oko biljke. Lonac s cvijetom ne smije stajati u vodi.
Cijela biljka je naglo klonula vjerojatno ste biljku previše zalili ili ste vodi za zalijevanje dodali previše gnojiva. U tom slućaju biljka će, na žalost, vjerojatno uginuti.
