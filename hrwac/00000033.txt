Za zdraviju i zeleniju budućnost 
' Lijepo je vidjeti očuvanu školu i okoliš, to je najveća nagrada za predivne godine ekološkog rada ' navodi učiteljica Anamarija Čorko, eko koordinatorica u Eko Osnovnoj školi Voltino u kojoj sudjeluje u brojnim projektima pa je tako jedna od voditeljica projekta Voćnjak - učionica na otvorenom 
Učionica na otvorenom 
Projekt Voćnjak - učionica na otvorenom započeo je 2005. godine sadnjom voćaka jabuka u vrtu škole. U početku je nasad činilo 7 stabala, a danas se mogu pohvaliti nasadom jabuka, trešanja, višanja, krušaka i kupina. Učenici od jabuka iz vrta škole sami izrađuju jabučni čips tako što jabuke ogule, narežu i osuše u dehidratoru, a zatim ih pakiraju u ekološke vrećice koje također sami izrađuju u sklopu projekta Spasimo vunu Ozanovci uče nas male u suradnji s Udrugom ' ' Ozana ' '. 
Godine 2001. Osnovna škola Voltino uključila se u projekt Eko škola te je od Međunarodne koordinacije 2003. godine dobila status Međunarodne Eko škole. Prije dvije godine ostvarili su uvjete za stjecanje srebrnog statusa, a ove godine u planu im je potvrditi napredovanje i dobiti zlatno priznanje. U 12 godina ekološkog rada škola je provodila brojne aktivnosti i projekte kao što su Kampanja ' ' za manje otpada ' ', Čovjek i životinje, Škola u šumi - šuma u školi, Radionica zdrave prehrane, Školski vrtovi poučna staza i mnogi drugi. 
Ekološke navike prenose na roditelje 
Koji su im najzanimljiviji projekti u školi i da li svoje roditelje podučavaju ekološkim navikama naučenim u školi, upitali smo Doru i Lovru. 
' Najdraži projekt mi je ' ' Čovjek i životinje ' ' jer usvajamo životinje i skupljamo novac za njihovu hranu, a također volim plijeviti školski voćnjak. Mami i tati doma stalno govorim da moramo napraviti odvojene spremnike za reciklažu poput onih koje imamo u školi ', ispričala nam je Dora. 
' Tatu uvijek upozoravam da bi mogao prestati pušiti jer to nije zdravo, a u školi najviše volim saditi cvijeće i uređivati voćke u našem voćnjaku ', rekao je Lovro 
Volim biti kreativna pa od otpada sama izrađujem prigodne ukrase i poklone za blagdane, a stari namještaj kaširanjem odijevam u novo ruho, rekla je učiteljica Anamarija 
Za zeleni okoliš škole 
Učiteljica Anamarija smatra da su projekti koje škola provodi od izuzetne važnosti za Voltino naselje i grad kao i za unapređivanje ekološke svijesti učenika, roditelja i svih ostalih koji su odgovorni za njihov okoliš. ' Provodimo školsku kampanju: ' ' Čistimo, recikliramo i prirodu čuvamo ' ' i time uključujemo stanovništvo lokalne zajednice u život škole. Usvojena znanja učenici prenose na svoje roditelje, ali i šire jer sami izrađuju brošure kao male zelene podsjetnike za zdraviju i zeleniju budućnost '. 
U školi Voltino učiteljica Anamarija Čorko radi više od 20 godina i od samih početaka svoje je učenike poučavala o zaštiti i očuvanju okoliša, a čak i bivši učenici i dalje surađuju na uređenju školskih prostora i očuvanja zelenog okoliša škole. ' Školska zgrada više nije pošarana, travnjak je sve manje zagađen otpadcima, posađeno cvijeće više nije iščupano, a voćke nisu potrgane. Lijepo je vidjeti očuvanu školu i okoliš, to je najveća nagrada za predivne godine ekološkog rada i druženja '. 
Reciklirani pokloni 
Kao i učenike, Anamarija Čorko i svoju djecu uči ekološkim navikama, a naročito vodi brigu o štednji vode i električne energije. Stari papir, plastične i staklene boce i stare baterije odlažu u zasebne spremnik e, a papirnate proizvode poput maramica i bilježnica kupuju od recikliranog papira. Od stare odjeće često šiva platnene vrećice koje daruje prijateljima, a kod odlazaka u kupovinu najčešće koristi svoje ručno rađene vrećice. 
' Na obiteljskoj vikendici u Svetom Ivanu Zelini volim odmarati u prirodi od napornog tjedna i tamo zajedno s cijelom obitelji sadim cvijeće, voće i povrće, a svi se posebno veselimo pripremanju zimnice od domaćeg ekološki uzgojenog voća i povrća. Moja obitelj, moji učenici i ja živimo za zdraviju i zeleniju budućnost ', naglasila je učiteljica Anamarija Čorko. 
