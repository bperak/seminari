Kako je Ana progovorila 
Rehabilitacija je složen proces, a sama tehnologija donosi nešto novo. I sam mogu posvjedočiti da je kod mog djeteta privikavanje na zvuk bio bolan proces, a to se ne odnosi samo na trenutnu bol koju bi možda neki prejaki zvuk i signal prouzročio. Kada se radi o vašem djetetu onda to posebno osjećate. Treba biti oprezan i pažljiv, pratiti potrebe i reakcije djeteta, a ne prepustiti ga samo brizi vrsnih rehabilitatora u nekoj instituciji. Treba aktivno sudjelovati, a ne pasivno pratiti razvoj. 
Još od vremena prije operacije zabranili smo u obitelji bilo kakve oblike tepanja, ma koliko to teško svima nama padalo. Nastojali smo govoriti čisto, artikulirano, polagano i razgovijetno s čim manje gestikulacije. Povrh svega nastojali smo stalno govoriti i pričati joj nešto, kako bi akumulirala zvukove, melodiku govora i prihvaćala verbalnu komunikaciju kao potrebu. Kada bi nam ponestalo suvislih priča govorili bi bilo što i bilo kada, samo da čuje naš glas. Naravno, uz sve to provođen je složen program rehabilitacije, onaj koji se nudio u institucijama i onaj koji smo koncipirali sami. 
Postoji jedan period, mislim oko dvije do dvije i pol godine starosti, a to je ovisno mnogim faktorima, kada dijete spozna postojanje verbalne komunikacije iako niti čuje niti govori. To je vrijeme koje vam može zadati najviše bola. Vi vidite da vas dijete gleda otvoreno i zrelo, pokušava vas razumjeti kada mu se obraćate, a razumijevanja nema. Ono ulaže svjesni napor koji ne rezultira željenim. Ono je po zrelosti ispred svojih komunikacijskih mogućnosti i očito je na neki način toga svjesno. Kod nas se to poklopilo s vremenom operacije te je relativno taj period kratko trajao. Vrlo je brzo naučila značenja osnovnih riječi kojima je hvatala bit našeg izričaja. Naravno, nismo se sasvim mogli riješiti geste koja bi nam pomagala u potpunijem razumijevanju. Taj je period trajao nekoliko mjeseci, otprilike između petog i desetog mjeseca po priključenju procesora govora. 
Nakon dva ili tri tjedna zamijetili smo prve reakcije na zvuk. Kada nešto padne okreće se i traži pogledom o čemu se radi. Čula je i buku djece s ulice, okrenula se i pogledala prema prozoru. Reagira s iznenađenjem, a i strahom ponekad. Dugo je bilo njeno iskustveno učenje i traganje za izvorom zvuka. Od kuda zvuk dolazi? Procesor govora i implantat u jednom uhu ne omogućavaju stereo slušanje i lagano određivanje smjera izvora zvuka. To otežava snalaženje u prostoru, i to ne samo zvučnom. Pokazivali bi joj rukom otkuda neki zvuk dolazi i naravno koristili gestu slušanja. Brzo je to usvojila i s ponosom bi nam pokazala da nešto čuje i od kuda zvuk dolazi. Nedjeljom pri odlasku u crkvu, smanjivali smo jačinu programa bojeći se snažnog zvuka orgulja i jakih crkvenih zvona, ali nije bilo potrebe. U crkvi je bila okupana zvukom i zvučnošću, s velikim rasponom od glasa do zborne pjesme, od orgulja do zvona. Nismo zamijetili nikakve negativne reakcije. Mirno bi prosjedila po sat vremena prateći sa zanimanjem bogoslužje. 
Tri mjeseca nakon prvog podešavanja (četiri od operacije) počela se Ana odazivati na ime, a to smo u nevjerici stalno provjeravali. Teška su bila ta tri mjeseca jer niste sigurni u uspjeh operacije iako vam je liječnik rekao da je sve u redu. Konačno to nije samo pitanje operatera i programiranja procesora govora već i drugih složenih perceptivnih mehanizama. Nismo bili sigurni jesu li možda njene reakcije slučajne, kao što su bile slučajne reakcije prije operacije, a koje su nas i zavarale o stanju njenog sluha. 
Nakon četiri mjeseca počela je govoriti prve riječi, ali samo vokalima: " au (t) o ", " a (v) io (n) ", " i (m) a ", " (n) e (m) a ", " (m) a (m) a ", " (t) a (t) a ", " (b) a (k) a " i sl. I mama i tata i baka su zvučali isto " a-a ". To su otprilike bile prve riječi, a i tim redoslijedom. Napredak je bio spor i dugo je trebalo, cijelih devet mjeseci, da bi počela cjelovitije rabiti konsonante. Fond riječi se polako povećavao. Slagani su jednostavni sklopovi od dvije pa i tri riječi, često nerazumljive. To je preraslo u jednostavne rečenice, a zatim, nakon godinu dana provala riječi. Tada je počeo nagli i nezaustavljivi razvoj. I u tom vremenu bilo je dosta problema s izgovorom pojedinih glasova, na pr. " k ", " b ", " h ", " r " ili ".. n " ".. en ", ".. m " na krajevima riječi, koje smo radom fiksirali i stabilizirali. 
Čitanje s usana joj je u prvo vrijeme bila ispomoć u slušanju, a danas to rijetko u potpunosti koristi. Koristi tek nešto više no što mi sami (nesvjesno) koristimo. " Slušanje " s usana bila je linija manjeg otpora. 
Od proljeća do jeseni 2000. godine učinjen je veliki skok. Jedan od velikih napredaka bila je pojava šapta. Ana je počela toliko kontrolirati svoj govor da se počela došaptavati se s nama. Naravno šapat je upotrebljavala za one situacije u kojima smo ga i mi rabili, ili je preuzimala tu maniru govora od nas. Zanimljivo je da nitko od stručnjaka nije obraćao pažnju na to (osim njenog individualnog audiorehabilitatora) iako se vjerojatno s time nisu nikada u životu susreli. Ali zato su dolazili s paušalnim tvrdnjama o nespretnosti gluhe djece i poremećajima u ravnoteži, koje su provjeravali i bez našeg znanja, iako je Ana vrlo spretna i športski nadarena. 
Još u ljeto je bilo dosta toga nerazumljivoga u njenom govoru, ali danas vjerujem da je vrlo blizu svojih vršnjaka koji čuju. Možda onih govorno slabijih. Riječi upija u svom okruženju i nema mukotrpnog " drila " i učenja riječi i fraza kojima su izvrgnuta godinama druga gluha djeca. Riječi ne uči učenjem već slušanjem. Upravo se začudite kada vam dođe s izrazom koji nije više čest u vašem okruženju, a kod kuće ga ne rabite godinama. Na pr. jedan je dan počela govoriti kužiš sa šarmantnim izgovorom mekanog " ž " i " š ". Pitam se otkuda joj to najednom. Vjerojatno iz vrtića. Sada i mi, poslije dugo godina ponovno rabimo taj izraz. 
Vožnje automobilom, u kojem smo provodili silom prilika mnogo vremena, također su mjesta iznenađenja. U proljeće, kada sam se oko SUVAG-a sporo vozio tražeći parking, najednom je rekla: " Tata, nema mjesta ", a nešto kasnije kada smo ga ugledali rekla je " ima mjesta ". Veliko iznenađenje. Nije to odgovor na pitanje ili pak zahtjev za nečim. Rečenice koje bi nečim potaknuta spontano izgovorila, a koje nisu naučene ili ne predstavljaju rezultat vježbe već su samostalno sklopljene, posebno su veselje. Iznenadilo nas je i da priča u snu. Suvislo i čisto. 
Ana " svira " 
Važnu ulogu u razvoju slušanja i govora odigrale su pjesme, pjesmice i recitacije koje Ana uči praktički od prvih dana. Polako je usvajala recitacije koje su bile povezane s jednostavnim pokretom. Lako ih je učila i prvo vrijeme prepoznavali bi ih više po ritmu i intonaciji nego po razgovijetnom izričaju. Više pjesmica zna recitirati, a i nekoliko pjesama koje pjeva recitirajući s ritmom i melodikom, ali bez melodije. Zanimljivo je kakav sluh ima (bar to ja tako nazivam premda ne znam kako bi to relevantna struka nazvala). Za tjedan dana boravka u Belgiji, kod rođaka Slavonaca, koji već dugo žive tamo, usvojila je njihov izvorni ikavski naglasak na broju četiri, koji je na drugom slogu. To se odnosi i na riječ haljina. S istim naglaskom. Takav naglasak i izgovor nije nikako mogla čuti u roditeljskom domu (čak i od majke i bake Slavonke), a brojati s pravilnim izgovorom znala je mnogo prije toga. 
Za glazbu s radija i televizije nismo baš primijetili neke naročite sklonosti niti se ne posebno obazire na nju. Tek kad je glazba vezana uz ples to može pobuditi njenu pozornost. No, voli " lupati " po klaviru, a nije joj stran niti bubanj. Koji puta zaigra i s defom, kao što je to u Krležinoj predstavi vidjela od mame. Nije ju zadovoljilo kako je tata lupao u def već je ritmom i pokretom to izvodila na način koji je vidjela od mame u predstavi Kraljevo (M. Krleža). Pitanje je koliko je to dio same igre, a koliko ritma i " sluha ". 
Ivica i Marica, baka vještica i kućica 
Rad s Anom vezan je uz mnogo priča koje pričaju baka Eva, a ponekad i baka Ruža, mama Suzana, teta Željka, a i ponekad tata. Kako u tome nisam baš vješt, zapravo Ana, koja me stalno ispravlja, priča meni. Pričanje priča vezano je uz prikazivanje videokaseta s istim sadržajem. To ju toliko zaokuplja da pojedine sadržaje prikazuje i crtežom. Ivica i Marica, baka vještica i kućica od slatkiša posebno su joj drag motiv. 
Već se duže vrijeme bavi brojevima, a sada broji do deset, pa i više, počinje nizati cjelokupnu abecedu, znade temeljne boje i još neke, zapravo zna toliko da se teško može pobrojati. Konačno ona je dijete od četiri godine. 
Igra s mobitelom, Hvar 1999. 
Telefon zaokuplja Anu od njene druge godine i to ne samo kao igračka. S dvije i pol godine imitira nas gestom, mimikom i glasom te vodi imaginarne razgovore, nerazumljivim žustrim brbljanjem i izmišljenim jezikom. Polako počinje izgovarati neke osnovne kraće rečenice s kojima se služimo pri telefonskom razgovoru i kratko završava: " ajde bok ". Ponekad nam se čini da čuje sugovornika. No, to je došlo nešto kasnije. 
Koristi se i GSM mobilnim telefonom iako su kod osoba s implantatom moguće pojave zvučnih smetnji ukoliko se u njihovom krugu od oko 4 m nalazi takav telefon u uporabi. 
Od proljeća 2000. godine počela je djelotvorno komunicirati telefonom, a od ljeta sluša i čuje normalno preko telefonske slušalice i odgovara na pitanja. Vodi jednostavnu konverzaciju. Slušalicu drži blizu mikrofona te ne koristimo posebni telefonski priključak koji postoji za procesor govora. Nema baš mnogo strpljena za taj vid komunikacije. Razgovori su uglavnom vrlo kratki jer su joj dosadni. Tek kad uzbuđeno želi nešto ispričati razgovor traje malo duže. Telefon više nije igra te često i ne želi razgovarati. Ima pametnijeg posla. 
Zanimljivo je kako se brzo priviknete na to da vam dijete čuje. Čak i u kadi, kada se kupa i nema aparata, toliko ste navikli da vas dijete čuje, da mu se vi obraćate kao djetetu koje čuje. Lijepi zaborav. 
O gesti 
Nemoć komunikacije navodi na pretjeranu uporabu geste, mimike i grimase. Ponekad to liči na karikaturu. Iako nam olakšava komunikaciju nimalo ne pridonosi razvoju govorne komunikacije. Konačno naši znakovi nisu temeljeni na znakovnom jeziku. Nastojali smo se služiti s čim manje gestikulacije, koju smo u prvo vrijeme koristili, što nije bilo pametno premda je bilo nužno, lakše i komotnije. U nemoći objašnjenja, a i nestrpljivosti, pribjegavao sam gesti češće nego supruga. Trebalo je neko vrijeme da se riješim gestikulacije u komunikaciji s Anom i da se discipliniram. Izrazitu gestikulaciju ipak koristimo kada je nagovaramo na prihvaćanje procesora govora. Iako smo se mi u uobičajenoj komunikaciji uglavnom riješili geste, ona bi je nažalost ponovno usvajala i " pokupila " u okruženju s drugom djecom na SUVAG-u, ali i od osoblja. Naime, dugo je trebalo da pojedinci shvate da naše dijete s kohlearnim implantatom i procesorom govora čuje. I to je linija manjeg otpora, djece i odraslih. 
Vrijeme bez zvuka, vrijeme kada nema ili odbija nositi procesor govora znade koristiti i za odbijanje komunikacije. Naprosto vas ne želi pogledati, a ako insistirate i namećete joj se ona odvraća pogled. Uglavnom izbjegavamo gurkanje rukama ne bi li svratili njen pogled, te smo prisiljeni čekati na njenu inicijativu. Doduše ima situacija kada je to neminovno. 
Koliko smo bili disciplinirani u kontroliranju uporabe geste, ali i o Aninoj komunikativnosti i razumijevanju, može potvrditi i zgoda iz Amerike. Na jednom smo prijamu za Fulbrightove stipendiste upoznali bračni par iz Zagreba s kojim smo dugo ostali u razgovoru. Ana je skakutala i trčkarala oko nas, mi i oni smo ju upozoravali da može pasti niz obližnje stepenice. Uglavnom odvijala se jedna primjerena situacija s malom djecom na ozbiljnom mjestu. Po povratku u Zagreb tu smo gospođu sreli na SUVAG-u gdje radi kao rehabilitator. Bilo je to obostrano iznenađenje, posebice za nju, koja ni po jednom znaku, bilo s naše, bilo s Anine strane nije primijetila da je Ana gluho dijete. Naravno, Ana cijelo vrijeme nije progovorila, jer to nije ni znala. I inače smo u javnosti nastojali da se ne primjećuje njen hendikep, ponašali smo se kao da normalno čuje, a niti mnogi naši znanci nisu za to znali. Mi nismo skrivali Anin hendikep, ali razgovor o tome nismo pokretali. Oni koji su to naslućivali uglavnom nisu pitali. 
O znakovnom jeziku 
Kroz rad s Anom i uvidom u neke druge metode mi smo pomalo sa žalošću došli do zaključka da je usporedno trebalo s Anom raditi i na znakovnom jeziku. To bi joj zasigurno pomoglo u njenom bržem napredovanju u govornoj komunikaciji. Naime znakovni jezik ipak razvija određenu strukturu koja može poslužiti kao matrica za daljnji slušno-govorni razvoj. On bi nam vjerojatno pomogao kod kasnijeg oblikovanja govora, a ne za samu znakovnu komunikaciju. [ 6 ] 
Naravno, dok još nismo znali za implantat, dok nismo poznavali mogućnosti govorne rehabilitacije, a o znakovnom jeziku bili smo informirani samo vizualnim uvidom u komuniciranje gluhih osoba, bili smo kategorički protiv znakovnog jezika, kao supstituta govora, u bojazni da će nam dijete ostati u negovornom getu. Bili smo previše pod utjecajem negativnih odnosa te dvije struje o kojima smo tek načuli, a mi nismo naišli na nikoga koji bi razumno zagovarao bilingvizam. [ 7 ] 
I u primjeni znakovnog jezika kod djece s kohlearnim implantatom ima različitih iskustava. U Americi su nam roditelji rekli da treba biti oprezan u ovakvom pristupu jer se ponekad djeca s implantatom uz primjenu znakovnog jezika ulijene te ne govore dovoljno. Drugi su nam pak rekli da im je znakovni jezik, koji je dijete naučilo, bitno pomogao poslije operacije jer su s njega i s njim prevodili na govorni jezik. To je bitno utjecalo na brži razvoj govora i govorne komunikacije. 
Pitanje je kakav će odnos Ana uspostaviti sa onima u zajednici gluhih koji komuniciraju znakovnim jezikom. Ona toj zajednici pripada i ne pripada. O tome će morati sama odlučiti, jer sada, uz sve programe i zadaće koje stoje pred njom i nama, nemamo snage učiti je još i tome. 
[ 6 ] (Komentar A. Žica) Bojim se da bi ove rečenice mogle nekoga dovesti u zabludu, jer struktura znakovnog jezika teško da može biti matrica govora, tj. verbalnog jezika. To su dvije sasvim različite stvarnosti, pa makar i jedno i drugo nazivamo " jezikom ", mislim da je zabluda razmišljati o njima kao o jezicima koji se dadu prevoditi jedan u drugi, kao hrvatski u njemački. Mislim da je i maloj Ani i svakom malom djetetu komuniciranje znakovima u najranijoj dobi moglo biti korisno za razvijanje, održavanje mentalne alertnosti, za upoznavanje svijeta, za uspostavljanje komunikacije, a time i interesa za dalje učenje svega, pa i jezika, govora Kako mi je jednom pisao Fellendorf urednik Volta Revije iz AG Bella, oralist i otac gluhog djeteta bitno je s malim djetetom uspostaviti kontakt: govorom, sluhom, rukama, nogama 
[ 7 ] (Komentar A. Žica) Ima kod nas ljudi koji pristaju uz sve širi svjetski trend da se znakovni jezik prizna kao punovrijedan jezik i da bude prvi jezik gluhorođenog djeteta, koji će ga (kako oni vjeruju) uvesti u jezičke strukture i pomoći njegov opći intelektualni razvoj, tj. privesti ga tzv. bilingvizmu. (Švedska je u tom vjerojatno otišla najdalje, ali i neke druge zemlje su zakonodavstvom i praksom omogućile tu varijantu izobrazbe i odgoja gluhorođene djece). Pobornici ovog stava organiziraju sada u svibnju u Zagrebu Simpozij kojim će promovirati ovaj trend. 
