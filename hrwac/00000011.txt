Nakon debakla u Kopenhagenu, UN spašava svijet u Cancunu 
U Kopenhagenu su se svjetski čelnici bezuspješno dogovarali o nasljedniku Kyotskog protokola, pa su očekivanja od konferencije u Cancunu osjetno manja, a ciljevi konferencije znatno manje nadobudni 
Piše Denis ROMAC 
N akon lanjskog neuspjeha UN-ove konferencije o klimatskim promjenama u Kopenhagenu, kad svjetskim čelnicima nije uspjelo postići pravno obvezujući dogovor o smanjenju emisije stakleničkih plinova, predstavnici 194 članice Okvirne konvencije UN-a o klimatskim promjenama na novoj konferenciji koja je upravo počela u meksičkom ljetovalištu Cancun opet imaju priliku suočiti se s klimatskim promjenama i njihovim kataklizmičkim posljedicama. 
Međutim, za razliku od ambiciozno postavljenih ciljeva lanjskog klimatskog vrha u Kopenhagenu, na kojem je trebala biti određena svjetska klimatska politika za 21. stoljeće koji je britanski ekonomist lord Herbert Stern opisao kao najvažniji skup nakon Drugog svjetskog rata očekivanja od konferencije u Cancunu osjetno su manja, a i ciljevi konferencije manje su nadobudni od onih kopenhaških. 
Klimatska politika 
U Kopenhagenu su se svjetski čelnici pokušavali dogovoriti o nasljedniku Kyotskog protokola, kojim je regulirana emisija stakleničkih plinova do 2012. godine, no bez uspjeha. Stoga u Cancunu, gdje se okupilo čak 15 tisuća sudionika konferencije, novinara, nevladinih aktivista i prosvjednika, nitko više ne spominje novi globalni pakt o klimi. Napori glavnih pregovarača usmjereni su na »napredak malim koracima«, poticanje pregovora te stvaranje povjerenja među glavnim svjetskim industrijskim silama, ponajprije Sjedinjenim Državama i Kinom, što bi onda trebalo stvoriti podlogu za neki budući klimatski sporazum, kad on bude moguć. 
Odgovora na ključno pitanje koje će zemlje u narednom razdoblju podnijeti najveći teret borbe protiv klimatskih promjena još uvijek nema. Klimatske promjene zasad su ponajprije političko pitanje. Nijedna zemlja ne želi preuzeti obavezu da će ograničiti ispust stakleničkih plinova dok se ne zna kakve će to posljedice imati na rast njezinog gospodarstva. 
Po mišljenju mnogih siromašnih zemalja, klimatska politika jedan je od načina za održavanje prevlasti Sjevera nad Jugom. Još sedamdesetih zemlje tadašnjeg istočnog bloka odbijale su sudjelovati na UN-ovim konferencijama o klimi, smatrajući globalnu klimatsku politiku koja se tada pokušavala uobličiti »neokolonijalnom«. 
Teorija zavjere 
Iako danas više nema sovjetskog bloka, nepovjerenje između nerazvijenog i razvijenog svijeta nije iščezlo, a temelji se na uvjerenju da se razvijeni Zapad, odnosno Sjever, najprije obogatio i dosegnuo željeni stupanj razvoja, a zatim pozivanjem na klimatske promjene želi onemogućiti razvoj siromašnog Juga. 
Istodobno, nije mali broj onih koji tvrde kako su klimatske promjene »izmišljotina« i »laž«, a među takvima su i, primjerice, nova politička zvijezda na američkoj političkoj sceni, pokret Čajanka, u kojem uopće ne vjeruju da postoji opasnost od globalnog zagrijavanja. Njihovo poricanje ozbiljnosti znanstvenih istraživanja o globalnom zagrijavanju graniči s religioznim uvjerenjem. Stoga će taj ultrakonzervativni pokret, koji odnedavno predstavlja ozbiljnu političku snagu u američkom Senatu i Kongresu, zajedno s republikanskom većinom u Zastupničkom domu, za najmanje sljedeće dvije godine sprječavati potvrđivanje »najvažnijeg energetskog i ekološkog zakona u američkoj povijesti«. 
Tako su, naime, prošle godine zakon o smanjenju emisije stakleničkih plinova, koji bi u Sjedinjenim Državama, sada već drugom najvećem svjetskom zagađivaču, emisiju stakleničkih plinova trebao smanjiti za 17 posto do 2020. godine, te za 83 posto do 2050. godine, nazivali demokrati prilikom njegova tijesnog izglasavanja u Zastupničkom domu. No, zakon je u međuvremenu zapeo u Senatu i sada, nakon što su republikanci preuzeli većinu u Zastupničkom domu, Barack Obama tu više ne može učiniti bog zna što. 
WikiLeaks o klimatskim promjenama 
Dodatni argument klimatskim skepticima pružila je prošlogodišnja afera Climategate, koja je izbila kada su upravo Julian Assange i WikiLeaks objavili više od 1000 privatnih e-mailova što su ih znanstvenici s britanskog sveučilišta East Anglia slali svojim kolegama po svijetu, a iz kojih proizlazi da znanstvenici nemaju dokaz da je čovjek uzročnik globalnog zagrijavanja. Dotad se, naime, mislilo kako je vjerojatnost da je čovjek uzročnik globalnog zagrijavanja veća od 90 posto, a objava takvih podataka još je snažnije odjeknula budući da ju je spretni Assange tempirao neposredno uoči prošlogodišnjeg klimatskog summita u Kopenhagenu. 
Međutim, kasnija preispitivanja objavljenih e-mail poruka pokazala su kako sadržaj tih poruka ipak ne dovodi u pitanje dramatična upozorenja tri tisuće klimatologa koji upozoravaju na katastrofalne posljedice globalnog zagrijavanja izazvanog ljudskim aktivnostima, a znanstvenicima s East Anglie zamjereno je zbog manjka otvorenosti u istraživanjima. 
Raspodjela tereta 
Razvijene zapadne države, ponajprije Amerika, inzistirat će u Cancunu na ravnomjernoj raspodjeli tereta borbe protiv klimatskih promjena na sve države, upirući prstom u Kinu, koja je nedavno doista preuzela ulogu vodeće zagađivačice okoliša, ali je istodobno postala i vodeća zemlja po visini ulaganja u obnovljive izvore energije. 
S druge pak strane države u razvoju zahtijevaju od razvijenih zapadnih zemalja smanjenje ispusta štetnih plinova. Kina, koja sebe također smatra zemljom u razvoju, poručila je uoči početka konferencije u Cancunu da će napredak biti moguć samo u slučaju da Zapad, koji je odgovoran za zagađivanje planeta posljednja dva stoljeća, preuzme vodeće mjesto u smanjenju ispusta stakleničkih plinova. Kineska diplomacija sada užurbano pokušava okupiti saveznike za svoju platformu, kako u Cancunu ne bi ostala usamljena. 
Klimatski summit u Cancunu potrajat će do petka, 10. prosinca. Kako će se šefovi država ili vlada svojim delegacijama u Cancunu pridružiti tek posljednja tri dana konferencije, za odgovor na pitanje je li konferencija uspjela ili je doživjela fijasko, kao u Kopenhagenu morat ćemo pričekati zadnje sate klimatskog summita u Cancunu. 
