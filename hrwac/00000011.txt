NERASPOREĐENI RADNICI BOROVA d. d. NE ŽELE OTKAZE
U područnom uredu Saveza samostalnih sindikata Hrvatske artikulirani su stavovi radnika Borova koje je u cijelosti podržao SSSH te granski sindikat tekstila, kože, gume i obuće.
Ocijenjeno je da je ponuđeni prijedlog rješenja sudbine 2320 radnika " Borova " d. d. od strane Uprave Borova potpuno neprihvatljiv i suprotan Zakonu o radu te stoga više ne može biti predmetom daljnjih pregovora.
Nasuprot tome istaknuto je da će se zahtjevi radnika temeljiti isključivo na Zakonskim pravima te jednakosti u rješavanju istih problema u drugim poduzećima, kao što je to bilo u " Vuteksu ", vukovarskoj općoj bolnici ili " Belju ".
On je izrazio razumijevanje za opravdane zahtjeve 2320 bivših zaposlenika Borova, a govorio je i o koracima koje je Uprava Borova do sada poduzela u rješavanju toga problema.
Kako je istaknuo, do sada njihov projedlog nije naišao na pozitivno razumijevanje u Hrvatskom Fondu za privatizaciju na čijem je čelu podpredsjednik Vlade gospodin SLAVKO LINIĆ, jer po njegovoj ocjeni članovi Fonda nisu dobili dovoljno informacija o suštini problema kao i o načinu i
mogućnostima njegovoga rješavanja.
Nino Bajza je rekao da nitko od spominjanih 2320 radnika nije dobio otkaz, već se i dalje vode kao zaposlenici " Borova " d. d. sve dok se ne donese kvalitetan Program zbrinjavanja tih ljudi čija je izrada u tijeku.
Uprava Borova je u stalnom kontaktu s Ministarstvom rada i socijalne skrbi, kao i s HFP-om s kojima se nastoji doći do zadovoljavajućega rješenja.
JOSIP KOMPANOVIĆ, predsjednik ZPH istaknuo je nekoliko načina zbrinjavanja 2320 zaposlenika " Borova " d. d. koji su izgubili radna mjesta, ne zato što se 1991. godine ovdje, kako je rekao, održavala " vatrogasna zabava ", već zato što je na ovim prostorima bio krvavi agresorski rat i što su uništeni pogoni Borova, područje okupirano, a na taj način izgubljena radna mjesto tisuća zaposlenika koji su završetkom " Mirne reintegracije " očekivali kakva-takva radna mjesta.
Jedan od načina je prodaja nekretnina u vlasništvu Borova ali svakako ne na način kako je to zamislio GOSPODIN LINIĆ, a to je da se Borovu ne plati nikakva naknada već da se jednostavno oduzme sva imovina i preda Fondu za obnovu i razvoj Grada Vukovara, koji bi onda nekretnine prodao.
Kompanović je istaknuo kako smo svi svjesni da Uprava Borova nije ta koja će riješiti ove probleme, niti ona to može. Zahtjeve stoga trebamo uputiti na adresu Vlade Republike Hrvatske s prijedlogom rješenja. Budući je oko 70 posto od spomenutih 2320 radnika radno sposobno, jedno od rješenja je da se uz prodaju i prijenos prava vlasništva nad nekretninama za " Slobodnu zonu " Vukovara, preuzme i dio tih ljudi jer i Slobodna zona će trebati zaposlenika. Zašto onda to ne bi bili ovi ljudi koji su prisilno ostali bez posla?
Drugi način rješavanja je kroz stambeni fond koji je vlasništvo " Borova " d. d. a radi se o oko 3800 stanova. Njihovom prodajom može se riješiti dio potraživanja radnika a dijelom se može proširiti
proizvodnja i zaposliti određeni broj ljudi.
Treći način je isplata otpremnina onima kojima takav način odgovara ali na potpuno jednak način kako je to učinjeno u " Vuteksu ", Vukovarskoj bolnici ili na " Belju ".
Ako su Vuteksovi radnici, koji su proglašeni tehnološkim viškom dobili jednokratno 40.000,00 kuna plus 50 posto prosječne plaće za svaku godinu staža, ili na " Belju " 3.000,00 kuna za svaku godinu staža, zašto to ne bi dobili i radnici Borova?
Sastanak s predsjednikom Uprave Borova gospodinom NINOM BAJZOM završio je u suglasju da svi, dakle Stožer, ZPH, Sindikati i Uprava Borova teže istom cilju i da treba nastaviti sa zajedničkim
djelovanjem kako bi se problem tih ljudi riješio na najkvalitetniji i Zakonu utemeljeni način.
U kino dvorani u Borovu okupilo se oko 600 zaposlenika Borova kojima je najavljen otkaz. Neočekivano, ali na zadovoljstvo svih, tu su se našli i neki saborski zastupnici koji su očito preko medija čuli za ovaj skup i željeli se osobno uvjeriti u težinu problema s kojim se već godinama bore sami " Borovčani ".
Osim predstavnika Stožera za zaštitu prava zaposlenika Borova, o pravima i načinu borbe za prava radnika govorili su i predstavnici Saveza samostalnih sindikata Hrvatske, predstavnici Zajednice povratnika Hrvatske i Podružnice Vukovarsko-srijemske županije a svedeni su na tri zahtjeva i to:
1. Zahtijeva se od Uprave Borova da u izradu Programa zbrinjavanja zaposlenika koji su tehnološki višak uključe i predstavnike Stožera za zaštitu prava zaposlenika Borova d. d.
2. Zahtijeva se od saborskih zastupnika da na prvoj ovogodišnjoj sjednici Hrvatskoga Sabora otvore
raspravu o ovoj temi i donesu Zaključak kojim će obvezati Vladu Republike Hrvatske da se svi ti ljudi zbrinu na dostojanstven i pošten način potpuno jednak zbrinjavanju tehnološkog viška u Vuteksu, Vukovarskoj Bolnici ili Belju.
3. Ako Sabor ne otvori takvu raspravu i ne donese takav Zaključak, Zajednica povratnika Hrvatske će zajedno sa Stožerom organizirati prosvjede ali ne na način da smeta hrvatskom građanima jer oni nisu za ovakovu situaciju krivi, već ćemo smetati onima koji donose odluke a to znači na Markovom Trgu u Zagrebu.
Ovi zaključci popraćeni su burnim pljeskom i odobravanjem svih nazočnih.
Svoju potporu zahtjevima zaposlenika Borova dali su i saborski zastupnici prof. dr. ZLATKO KRAMARIĆ u ime Liberalne stranke, te JADRANKA KOSOR i VLADIMIR ŠEKS ispred Hrvatske
demokratske zajednice.
Pri samom kraju neki od nazočnih obznanili su da im u Zavodu za zdravstveno osiguranje uskraćuju produljenje prava na zdravstvenu zaštitu jer su, kako tvrde dobili otkaz.
