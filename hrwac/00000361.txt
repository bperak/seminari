Povjereništvo Sindikalne podružnice Belupo iz Koprivnice danas je održalo svoju sjednicu kojoj su uz članove povjereništva prisustvovali i predsjednik Sindikata PPDIV Šimo Orešković te regionalni povjerenik Slavko Katarajn.
Sjednicom je predsjedavao glavni sindikalni povjerenik Željko Dragec, a na dnevnom redu bile su unutar sindikalne teme. Tako su članovi povjereništva, kao i gosti raspravljali o suradnji sindikalni podružnica Sindikata PPDIV unutar grupe Podravka, te su razmatrali tekst prijedloga Sporazuma koji bi tu suradnju trebao definirati. Uz to članovi povjereništva Sindikalne podružnice Belupo diskutirali su i o aktualnoj sindikalnoj problematici na trećoj regiji, a koja se tiče popunjavanja Predsjedništva Sindikata PPDIV iz treće regije, te o mogućim kandidatima za regionalnog povjerenika nakon što Slavko Katarajn s početkom ožujka ode u zasluženu mirovinu.
Na inicijativu predsjednika Sindikata PPDIV Šime Oreškovića, danas je u Zdenki iz Velikih Zdenaca održan sastanak sa direktorom ovog trgovačkog društva. Sastanku je prethodio pokušaj iniciranja pregovora Zdenkinog poslovodstva oko izmjena i dopuna Kolektivnog ugovora čiji opstanak su uvjetovali brisanjem dosadašnjih prava radnika na troškove prijevoza na posao i s posla.
Obzirom na strukturu radnika zaposlenih u Zdenki, ovaj materijalni dodatak radnicima je do sada predstavljao vrlo važnu stavku u Kolektivnom ugovoru, pa takav prijedlog poslodavca po principu prihvati ili ostaješ bez svega " predstavnicima sindikata PPDIV u podružnici Zdenka mliječni proizvodi nije bio prihvatljiv.
Ipak na današnjem sastanku predsjednika Sindikata PPDIV i direktora društva čuli su se i pomirljiviji tonovi, te je dogovoreno da će sindikalni povjerenik podružnice Zdenka mliječni proizvodi sa regionalnim povjerenikom izraditi prijedlog novog obračuna i visinu iznosa putnih troškova za pojedine relacije, te da će se nakon što takav prijedlog bude usuglašen s poslodavcem ovo dosadašnje pravo radnika regulirati međusobnim Sporazumom za 2013. godinu.
Povjereništvo Sindikalne podružnice Pipo iz Čakovca na svojoj je današnjoj sjednici raspravljalo o prijedlogu poslodavca o utvrđivanju 133 radnika viškom radi poslovno uvjetovanih razloga, odnosno ukidanja prodajnih centara i vlastite distribucije svojih proizvoda diljem Hrvatske.
Razloge zbog kojih ukida prodajne centre poslodavac pronalazi u prevelikim troškovima poslovanja obzirom na prisutan pad prodaje, tako da će ubuduće i kompletnu distribuciju povjeriti poslovnom partneru (Agrokor) za koju tvrde da će biti znatno isplativija od dosadašnje vlastite.
Prema radnicima koji će kao tehnološki višak biti uvršteni u program zbrinjavanja, biti će poštivane sve odredbe ZOR-a o otkaznim rokovima i isplati otpremnine.
Radničko vijeće i povjereništvo Sindikata PPDIV Sirele iz Bjelovara održali su danas zajedničku sjednicu na kojoj je održana rasprava o prijedlogu poslodavca (Dukat) da ide u restrukturiranje kompletne službe distribucije gotovih proizvoda čime bi bilo obuhvaćeno ukupno 135 radnika, od čega jedanaest iz Sirele.
Dukat naime želi privatizirati distribuciju na način da sadašnji vozači koji rade na distribuciji otvore obrte i otkupe ili uzmu u najam postojeće kamione, a za uzvrat bi potpisali ugovor s Dukatom o distribuciji njihovih proizvoda.
Kako je Sirela tek izdvojeni pogon Dukata iz Zagreba o ovoj problematici očitovalo se i glavno Radničko vijeće koje se u postupku savjetovanja ovakvoj namjeri poslodavca usprotivilo.
U poduzeću Hidroregulacija iz Bjelovara od danas je počeo teči tromjesečni rok za otkazivanje Kolektivnog ugovora. Epilog je to neuspješnih pregovora između poslovodstva i sindikata, ako atmosferu koja je kulminirala otkazivanjem Kolektivnog ugovora uopće i možemo nazvati pregovaračkom.
Poslodavac je naime predstavnicima Sindikata PPDIV u ovom poduzeću krajem siječnja ove godine dostavio prijedlog izmjena i dopuna Kolektivnog ugovora sa nizom predloženih umanjenja dosadašnjih prava radnika, kao i smanjenjem maksimalnog broja dana godišnjeg odmora sa 28 na 20 radnih dana. Razumljivo, pregovarački odbor sindikata takav prijedlog bez argumentirane rasprave nije mogao prihvatiti, što je poslodavca odmah navelo na krajnji potez - otkazivanje Kolektivnog ugovora.
Prema posljednjim informacijama, sredinom idućeg tjedna bi se ipak trebao održati još jedan sastanak poslovodstva sa predstavnicima sindikata, pa možda za novi početak pregovora oko izmjena i dopuna Kolektivnog ugovora još uvijek nije prekasno.
Sindikalni povjerenik radnika iz poduzeća Ljekovito bilje iz Budančevice pokraj Kloštra Podravskog već je mjesecima u stalnoj borbi za isplatom zaostalih plaća, a danas je radi neisplate plaća za rujan, listopad i studeni prošle godine održano i mirenje.
Radnicima su danas uručene i potvrde o neisplaćenim plaćama i ukoliko plaće neće biti isplaćene utvrđenom dinamikom, sa ovim potvrdama radnici će moći pokrenuti ovrhu, a postoji mogućnost i da podnesu zahtjev za pokretanje stečaja.
