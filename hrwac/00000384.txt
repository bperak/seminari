Perverzni, a ne umiljati
Nakon 112 godina došle su na vidjelo šokantne bilješke o arktičkim pingvinima britanskog liječnika i polarnog istraživača Georgea Murraya Levicka
Antarktički pingvini katkad kopuliraju s uginulima i spolno i fizički zlostavljaju mladunce i ozlijeđene pripadnike svoje vrste vlastitog i drugog spola U londonskom Prirodoslovnom muzeju ovih se dana može prokužiti što je to Đelo Hadžiselimović naučio od Disneya. Walt Disney je, kako bi dobio što uvjerljivije pokrete životinja u crtićima, animatore poslao u Afriku da snimaju kako se životinje doista kreću na slobodi i da potom te pokrete analiziraju. Kako to žirafe s korakom pomiču glave na dugom vratu naprijed-natrag, kako gepard, dok trči za antilopom, miješa stražnjim krajem? Nad kilometrima vrpce snimljene u divljini filmaši su ubrzo shvatili kako su potrebne samo škare da se iz tog materijala ispriča još poneka priča. Tako su stvoreni dokumentarci o životinjama. Pokazalo se da ih ljudi vole još više od nekoć vrlo popularnih prirodoslovnih i lovačkih knjiga. I tako danas djecu guramo pred ekran da gledaju priče o tome kako se prerijski svisci skrbe jedan za drugoga, kako slonovi brane mladunčad, orlovi uzgajaju ptiće, mungosi pobjeđuju čegrtuše, gnuovi gaze preko rijeke pune krokodila, a rode se uvijek u paru vraćaju na jednom svijeno bračno gnijezdo na dimnjaku.
DA SE DANAS ISPRIČA FILMSKA PRIČA, makar i o životinjama, moraš imati junake i zlotvore, ljepotane i rugobe, jer malo koga zanima priča u kojoj takvih nema, nego se pola filma objašnjava što je što, a tko je tko. Upravo zbog toga hijena nikad nije među junacima, a laviće se nikad ne prikazuje kako krepavaju od gladi, pa se unaprijed zna tko je hulja, a tko plemstvo. Prema klišeima koje je zadao još Disney dokumentarce iz divljine snimao je i Jean-Jacques Cousteau, pa iz obrazaca njegovih dokumentaraca proizlazi da je danas teško zagovarati donatorske akcije za spas ugroženih morskih pasa, a lako je zagovarati akcije za spas tuljana koji nisu ugroženi. Iako kad bi bilo istina ono što u filmovima govore o morskim psima, ljudi se ne bi kupali na plažama jer bi one morskim psima bile prehrambena samoposluživanja. George Murray Levick (1876. - 1956.) bio je britanski polarni istraživač koji je u modernu kulturu uveo pingvine puno prije Disneya, Cousteaua i filma. Njegova knjiga " Pingvini s Antarktike " na 139 stranica, koju je 1914. objavio nakladnik McBride Nast Company iz New Yorka, stvorio je postojeće masovne predodžbe o pingvinima kao o društvenim veselim čovuljcima, konobarima odjevenima u frakove. Tih se obrazaca o pingvinima u galeriji arhetipova nismo riješili do dan-danas, pa i do 2005. i filma " Marš kraljevskih pingvina " nagrađenog Oscarom, koji je priča o izdržljivosti, solidarnosti, odanosti, požrtvovnim roditeljima Ta je priča toliko ljudska da gotovo nije potreban narator. Sjeća li se itko da je tih nekoliko rečenica u offu izgovoreno na francuskom?
GEORGE MURRAY LEVICK se nakon kratke karijere liječnika 1910. pridružio britanskoj Kraljevskoj ratnoj mornarici. Ubrzo potom dobio je odsustvo u vojnoj službi jer je bio jedan od odabrana dva liječnika između 8000 ljudi koji su se prijavili kapetanu Robertu Falconu Scottu za njegovu ekspediciju Terra Nova od 65 članova u trci s Roaldom Amundsenom na Južni pol. Murray Levick je spadao sjevernu ekipu koju je zapalo uglavnom da čeka, dok je južna istraživala putove. Tako se Georgeu Murrayu Levicku u ekspediciji sa Scottom pružila neobična prilika da s još petoricom kolega provede cijelu godinu niže od južne polarnice, od siječnja 1911. do veljače 1912., na rtu Adare u Zemlji kraljice Victorije na istoku Antarktike. Danas je teško vjerovati da je on do danas jedini znanstvenik koji je osobno svjedočio cijelom ciklusu snubljenja, razmnožavanja, gniježđenja i uzgajanja mladunaca Adélijinih pingvina. Za boravka na Antarktici Murray Levick se pingvinima potpuno posvetio i posve uživio u njihov život. Dokumentirao ga je stotinama snimljenih fotografija i bilježenjem u dnevniku svega što je zapazio. Po povratku sve je ukoričio u spomenutu knjigu koja je postala instantna senzacija. Njegovi opisi uzdizanja potomstva u okruženju stalne opasnosti od leopardskih tuljana uzdigli su priče o pingvinima na epsku razinu. Adélijini pingvini, s bijelim obrubom oko očiju i svojim jednostavnim frakovima, postali su arhetipi svih pingvina. Upravo je ta vrsta pingvina završila u crtićima i bezbrojnim humorističkim karikaturama pa je tako baš i Adélijin, a ne neki drugi pingvin, postao maskota nakladnika knjiga Penguin, ali Tux, maskota pokreta slobodnog računalnog operativnog sustava Linux.
Stereotipima o ' simpatičnim ' pingvinima opterećeni su ne samo crtići, nego i dokumentarci DANAS SE POKAZUJE da ono što je objavljeno u knjizi " Pingvini s Antarktike " nije cijela ispričana priča. U dnevniku Georgea Murraya Levicka izloženom u londonskom Prirodoslovnom muzeju u sklopu izložbe o Scottovoj zlosretnoj ekspediciji Terra Nova sada se može vidjeti još nešto što nije završilo ni u znanstvenim Cambridge Journalsima 1914. objavljenima pod naslovom " Antarktički pingvini, studija društvenih običaja " po povratku preživjelih, a ni u djelu koje je postalo popularno u najširoj publici. Uzdržao se i u drugom znanstvenom djelu koje je objavio godinu dana poslije, " Prirodoslovlje Adélijih pingvina ". Neke stvari koje je taj edvardijanski Englez doživio među pingvinima bile su mu toliko šokantne, pa i odvratne, da ih ni u dnevniku nije mogao zabilježiti na engleskom jeziku, nego na grčkom alfabetu. Sada je sadržaj tih bilježaka, koje su cjelina zajedno s crtežima, fotografijama i taksidermijskim preparatima šest Adélijinih pingvina, pod autorovim naslovom " Zoološke bilješke s rta Adare ", dostupan javnosti. Jasno je zašto mu je taj sadržaj bio toliko nepodnošljiv da ga nije prenio ni u znanstvene papire, a kamoli u popularnu knjigu. Dojam bi se dao svesti i u dvije riječi - " izopačeni pingvini ". Međutim, Murray Levick je ispisao punih 125 stranica sitnim i tijesnim rukopisom. Ptice koje je opisivao na grčkom nazvao je " huliganima ", a ponašanje " devijantnim ". U objavljenim ih djelima spominje marginalno, kao iznimke prema kojima " ispravni " parovi pingvina grade obrambene strategije. Obično kao premlade mužjake koji nisu pronašli odgovarajuću ženku ili kao izopćenike iz ciklusa razmnožavanja, ponekad kao " udovice " ili " udovce " zbog kojih samo jedan iz para može po hranu " dok drugi čuva gnijezdo ". Ali u objavljenom ni izdaleka ne spominje kolikog je razmjera ta opasnost. I to bi bilo uglavnom sve što se tek u aluzijama odatle moglo dokučiti. Jedno poglavlje, pod nazivom " Spolne navike ", ipak je bilo umnoženo kao sirovi tiskarski arak u stotinu primjeraka kao interni primjerak samo za kustose, s naznakom da ih je trebalo staviti u originalni rad između stranica 84 i 85. Postojanje takvoga umetka potvrđeno je nekoliko puta u korespondenciji između kustosa. Jedan od tih stotinu separata sačuvan je i - sad se vidi - prilično točno sažima dosad nepoznate bilješke. Murray Levick znao bi veće pasuse na grčkom zapisati na posebnim listovima i kao svojevrsne napomene, fusnote, ulijepiti ih presavijene uz glavni tekst u bilježnici. U njima piše o ozbiljnoj učestalosti raznih spolnih aktivnosti, pa i o čestom " izopačenom " ponašanju drukčijem od glavnine jata. Govori se o mužjacima i ženkama što su u promatranom ciklusu ostali bez stalnog partnera za podizanje potomstva. Pa tako o spolnom životu pingvina, osim o prokreativnom ponašanju parenja, Murray Levick na grčkom opisuje masturbiranje, kopuliranje s uginulim jedinkama, spolnoj prisili nad živima bez obzira na njihov spol, spolnom i fizičkom zlostavljanju mladunaca te homoseksualno ponašanje i mužjaka i ženki. Tako, na primjer, zapis od 10. listopada 1911. govori doslovce ovo: " Ovoga sam poslijepodneva vidio (sic) nešto doista nesvakidašnje. Pingvin se zapravo posve posvetio sodomiziranju nad uginulom pticom bijeloga grla vlastite vrste. Čin je potrajao cijelu minutu, a položaj mužjaka nije bio nimalo različit od uobičajenog položaja mužjaka za kopulacije, pri čemu je izveo čin sve do završnog utiskivanja kloake. " Na jednom mjestu mu se omaklo i na engleskom: " Kopulacija se još događa vrlo često u gnijezdu, pri čemu je par iz njega izbacio ptiće. "
ZAPIS OD 6. PROSINCA KAŽE: " Danas još jedan izopačen prizor. Ženka se doima teško ozlijeđena i za sobom klizeći na trbuhu vuče nepokretne noge. Baš kad sam pomislio bih li je podvrgnuo eutanaziji, uočio ju je mužjak i pošao za njom. Nakon što ju je dobro proučio, naskočio ju je i odlučno silovao, a ona mu nije mogla pružiti nikakav otpor. " Općenito, u opisima spolnih navika pingvina Murray Levick vrlo često upotrebljava emotivno obojeni izraz " silovanje ", a ovaj pasus završava komentarom: " Čini se da nema granice koliko nizak takav zločin može biti među pingvinima ". Motrenje ponašanja pingvina na njihovu staništu, ma koliko bilo potaknuto doprinosom zoološkom znanju, u ovoga liječnika nije moglo proteći sine ira et ratio, nego je liječnik bio prinuđen da prizore iz divljine tumači kroz ljudski moralni filter. Često upotrebljava izraz " pokvaren " za određene postupke, pri čemu se u tekstu snažno osjeća nimalo ublaženo gnušanje i još manje volje za analizom ishodišta ili posljedica takvog ponašanja. On otvoreno govori o nekrofiliji, pri čemu kasniji zoolozi jasno odriču da se tu radi o privlačnosti " zbog toga što je objekt požude mrtav ", nego o parafiliji, u psihijatriji poznatoj karakteristici spolnoga ponašanja izvan normativnog konteksta kakva su zabilježena u istospolnim zatvorima, na pustim otocima, u koncentracijskim logorima i sličnim stresnim ambijentima. Uostalom, i sam se istraživačev " znanstveni eros ", s posve regularno stečenim medicinskim i znanstvenim temeljima u zemlji Charlesa Darwina, našao u određenoj vrsti " obrambene parafilije ". Međutim, nakon što se George Murray Levick vratio u uređeni akademski svijet, dogodila se posve druga vrsta distorzije i među kolegama znanstvenicima. Prikupljene su činjenice cenzurirane tako da su puštene kroz ljudsku optiku.
Antarktički pingvini katkad kopuliraju s uginulima i spolno i fizički zlostavljaju mladunce i ozlijeđene pripadnike svoje vrste vlastitog i drugog spola VRATIMO SE DISNEYU, Dicovery Channelu, National Geographicu i sličnim televizijskim kanalima iz samoposluživanja Đele Hadžiselimovića. Čini se da se ni današnji filmovi o životinjama u divljini na 24 - satnim prirodoslovnim kanalima ne snimaju drukčije doli kroz naočale ljudskoga. Knjižica o antarktičkim pingvinima upravo je zbog takvoga pogleda postala omiljeno štivo koje je o toj ptici ostavilo neizbrisiv društveni stereotip. Da je bila objektivna, a ne kao da kroz knjigu ilustriranu fotografijama govore braća Grimm, vjerojatno bi bila manje obljubljena, a ni Disney vjerojatno ne bi znao što bi s tim pticama koje plešu s Julie Andrews i Dickom Van Dykeom crtanom svijetu filma Mary Poppins. Valja na umu imati i posve obratan fenomen u popularnoj kulturi: filmove snimljene u divljini s namjerno mnogo eksplicitnih prizora seksa i okrutnosti. Ni u ozloglašenim filmovima poput " Posljednjih krikova iz savane " producenti ne skidaju " ljudske naočale ", ali ovaj put one nisu obojene kičastom malograđanskom moralkom, nego svjesnom pornografijom. Dopustite da mnogo od toga što se nudi na " polici Đele Hadžiselimovića " uopće nisu dokumentarci, nego basne. Pogotovo to nisu sve češći produkti s igranim i namještenim prizorima. Računalne efekte da i ne spominjemo.
