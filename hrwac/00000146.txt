Opis
Knjiga je plod timske suradnje ljudi koji dijele iste životne strasti, ponajprije ljubav prema životinjama, ali i institucija Sveučilišne knjižnice grada Zagreba, Hrvatskoga državnog
arhiva, arhiva ZOO-a, arhiva novina i časopisa koji su tijekom desetljeća pratili naš Zoološki vrt. Njima se, s fotografijama, pridružuju brojni fotostudiji i pojedinci. Ipak, jedan od najzaslužnijih jest Zvonimir Milčec koji je sve svoje autorsko i novinarsko iskustvo utkao u stvaranje ove knjige.
Knjiga je nastajala tijekom dvije godine jer je građa bila nepotpuna, nesređena, na raznim adresama, a ono čega nije bilo valjalo je napisati. Nismo željeli suhoparnu povjesnicu, klasičnu monografiju. To potvrđuje i način na koji smo podijelili građu, fotografije koje su često netipične s isto takvim potpisima.
Ona je, dakle, podijeljena po tematima, u šest cjelina. Počinje s ciklusom Vremenski zaveslaji maksimirskim jezerom čiji je autor Zvonimir Milčec, s tekstovima koji prate naš Zoo tijekom četrdesetak godina. Drugi je dio tekst o postanku zagrebačkoga Zoološkog vrta iz pera njegova osnivača Mije pl. Filipovića, u svojevrsnom dnevniku koji ne govori samo o Vrtu i životinjama već prati i događanja od polovice dvadesetih godina nadalje u Zagrebu, koji opisuje važne i zaslužne Zagrepčane, ali i iskustva s običnim posjetiteljima. Potom slijedi kronologija Štropot životinja po novinskim stupcima, autorsko djelo ravnateljice Vrta mr. Davorke Maljković. Kronološku građu od 1925. do danas prate izuzetno zanimljivi novinski isječci, dnevnički zapisi i fotografije. Vječnim pitanjem proširenja Vrta bavi se četvrta cjelina pod znakovitim naslovom ZOO u vlastitom kavezu. Uz ovu se problematiku veže nevjerojatan podatak: od 1927. godine zagrebački se Zoološki vrt, uza sva nastojanja, nije proširio ni za metar Potom slijedi cjelina najvažnijih obljetnica Zoo vrta. Završni, šesti opus Književni susret s maksimirskim životinjama navodi domaće dječje pisce (G. Vitez, I. Kušan, Z. Milčec, H. Hitrec, P. Pavličić, N. Pulić, B. Krsnik) koje je nadahnuo naš Zoološki vrt.
Na kraju je Summary Kronologija na engleskom jeziku, kao odličan vodič mnogim strancima koji posjećuju naš Zoološki vrt ili o njemu čitaju.
.
.
.
O autoru - Skupina autora
Obavijestite me o novoj knjizi ovog autora
Želite li da Vas elektroničkom poštom obavijestimo kad izađe nova knjiga ovog autora?
