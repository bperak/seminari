Splićanka Nela jadrijević bavi se stvarima kojima se djevojke u Hrvatskoj obično ne bave, barem ne javno 
Erotika za našalit se 
Svoje šaljive erotske pjesme Nela i javno izvodi, a glas o njoj proširio se Splitom nakon samo tri javna nastupa. Stvar je, očito, u dojmljivosti izvedbe... 
piše renato baretić 
Splićanka Nela Jadrijević počela je studij ekonomije u Bologni, nastavila u Splitu i završila ga (u roku) u Zagrebu. Prijavila se na Zavod za zapošljavanje, nakon četiri mjeseca dobila prvu ponudu i zaposlila se. Malo potom upisala je, sveudilj radeći za američku humanitarnu udrugu, doktorski studij iz menadžmenta u pomorstvu i prometu. Već bi i to bilo, u hrvatskim okolnostima, dovoljno za novinsku priču o njoj. Nela je, međutim, u skladu s duhom vremena, medijima postala zanimljiva tek kad se pročulo da, u rijetkim trenucima opuštanja, piše i javno izvodi šaljivu erotsku poeziju. Glas o Neli proširio se Splitom nakon samo tri javna nastupa, u skučenim prostorima i s malo mjesta u gledalištu. Stvar je, očito, u dojmljivosti izvedbe. - Pa da kaže Nela - te pjesme na papiru možda i ne izgledaju bogzna kako, ali dok ih recitiram pazim na to da publiku istovremeno i angažiram i zabavim. Ima u mojim stihovima i lascivnih, prostih riječi, ali nikad ih ne izgovaram ja, uvijek rimovanjem navedem publiku da to ona napravi, barem jedan glas iz gledališta. Onda se svi drugi nasmiju i svi guštamo. 
Blog Open me 
Poeziju je počela objavljivati na svom blogu Open me, odvojeno ozbiljnu ljubavnu od šaljive erotske. Usporedivši broj posjetitelja, od ljubavne je ubrzo odustala. Jednu joj je erotsku preuzeo indeks.hr i stavio link na svoju naslovnicu imala je 300 posjeta u jednom danu. - Tad sam shvatila da takve stvari ljude i te kako zanimaju, i to mi je dalo poticaja za pisanje novih pjesama. A onda je jednog dana na internetskoj stranici splitske Info Zone ugledala oglas: Traži se pjesnik Malo se premišljala, pa se ipak prijavila i prošla. Nastupila je u dvorani na Šperunu s još petero poeta i, naravno, požnjela najglasniji aplauz. Već na sljedeću večer poezije infozonci su je izravno pozvali. A zatim je uslijedio najneobičniji zamislivi poziv: na šahovski turnir, gdje se okupila hrvatska majstorska i velemajstorska krema. E, kad je to preživjela... - Pozvali su nas prijatelji, mene i majku, tek tako, a kad tamo, čujem da netko najavljuje da ću recitirati erotsku poeziju Tu sam definitivno shvatila da imam dara za izvođenje svoje poezije, za brzo ostvarivanje komunikacije s publikom. To je nešto vrlo blisko stand up zabavljaštvu i prava je šteta što u Splitu nema nijednoga kluba za takvu vrstu programa. Djevojke se u Hrvata obično ne bave takvim stvarima, barem ne javno. A i kad iziđu u javnost, one same budu već na pragu srednjih godina, a stihovi im obično bivaju snažno impregnirani potrebom da se erotika zaogrne plaštom umjetničke lirike. Kod 24 - godišnje Nele sve je to izravnije i zabavnije, nekako (malo rodnog šovinizma nikad ne škodi) naprosto muškije. Sve je tu, brate, nekako na stolu, bez latica oko začarane školjke s biserom i sličnih kerefeka. Bila si isfrustrirana kvočka / dok ti se nije našla G-točka, Glumija si nevinašce / sreća šta mi nisi oplodija jajašce... Što na sve skupa kažu oni najvažniji, majka i momak? 
Način za dodat začin 
- Momka trenutno nemam, a mater je, kao i svi bližnji, prihvatila tu moju aktivnost kao nešto sasvim normalno za mene. Znaju da ih oduvijek pokušavam zabavljati i nasmijavati, ne samo ovom tematikom, tako da nitko od onih koji me doista poznaju nije pokazao nikakav zazor. Osim toga, vide da imam način da i bez vulgarnosti dodam začin... (smijeh). Originali mojih pjesama, neke verzije, sadrže više perverzije, ali ja sam dobra cura i znam što je autocenzura... Doktorski studij traje tri godine, posla za humanitarce uvijek će biti, a možda se i u Splitu u dogledno vrijeme otvori neki stand up klub. Gdje se Nela, u kojoj od te tri svoje dimenzije, vidi za, recimo, pet godina? - Pa, najbolje bi bilo da doktoriram, da se nastavim baviti humanitarnim radom i da tu i tamo, kad se meni prohtije, zabavljam ljude izvođenjem svoje poezije, na koju gledam ponajprije samo kao na hobi i gušt. 
Romantika 
Tišina, noć, tama, Naravno da nisam sama... Naslonjena na prozora štok... tvoja ruka dira mi bok... I dok zavjesa prekriva mi lice... lagano miluješ mi cice... Gledam nebo, misec, zvizde, a tebi je samo do moje izde... Romantika me puca, a tebi se tuca. Okrenem glavu prema tebi, ups, pa ti nemaš ništa na sebi. Tvom golom tilu ne mogu odoliti, puno znoja večeras će se proliti... 
Treća sreća 
Tija si osobu treću... vrištala sam neću... Naš odnos monoton je posta... to nam je izlaz jedini osta... Ona ušuljala se u sobu... lagano svukla sam joj robu... jezikom lizala po drobu... igru si skužija pa si se pridružija... 
Masiva 
Ona stalno u zrcalo zuri, misli salo joj curi. Malo si masivna, Al, šta ima veze u krevetu nisi pasivna... Istina, izgubila si bitku za liniju vitku. Je, i građe si jače, al daj seksi si dapače. Ne slušaj druge lapače, Nisi ružno pače, aj, skidaj gaće ti jedino moje si mače.... 
Budnost i bludnost 
Svi su Nelini stihovi u rimi, jasno, inače bi izostao komični efekt. Bez rime, kaže, ne može ništa napisati, a ni u lošem raspoloženju: - Kažu da su bol i tuga plodno tlo za pisanje poezije, ali meni to nije nikad išlo. Totalni muk. Ali čim sam vesela i čim shvatim da je nešto što sam u rimi izgovorila nasmijalo sugovornike, onda me krene. Neki su stihovi nastajali i kad sam sama sebe hrabrila, recimo dok sam učila za diplomski, jedne noći palo mi je na pamet: kako ostati u budnosti, ako ne pisanjem o bludnosti... 
Poezija, a ne dnevnik 
Jeste li na dosadašnjim nastupima doživljavali kakve neugodnosti, je li bilo dobacivanja iz publike? - Samo jednom, na šahovskom turniru, jedan me gospodin upitao nešto neukusno, ali ušutkala sam ga odgovorom kako moje pjesme nisu nikakav erotski dnevnik nego zabavna erotska poezija. 
Le professeur 
Dr. Milorad Bibić, le professeur de Sorbonne, pridružio nam se pri kraju razgovora i, shvativši učas čime se mlada dama bavi, isuo pred nju pregršt svojih sorbonnskih deseteraca, bez previše autocenzure. A kad mu je Nela uzvratila jednim svojim uratkom, akademski je krotko dovršavao njezine stihove pravim riječima, da bi na kraju zaključio: - Znan samo jedno: vi ste mi gošća u sljedećoj Mosorijadi. 
