Svjetski dan borbe protiv raka, 04. veljače 2013. 
Svjetski dan borbe protiv raka (World Cancer Day) obilježava se svake godine 04. veljače, s ciljem podizanja svijesti o raku, mogućnostima u prevenciji, ranom otkrivanju i liječenju raka. Stoga je i tema ovogodišnjeg Svjetskog dana borbe protiv raka: " Rak - jeste li znali? ", usmjerena na podizanje naše kolektivne svijesti i glasa u ime poboljšanja općeg znanja o raku i prilika za razrješenje niza zabluda i mitova kojima je ova bolest još uvijek obavijena. Ovogodišnje poruke bave se s četiri mita koja se vežu uz rak. 
Mit 1 - Rak je samo zdravstveni problem 
Istina: 
Rak nije samo zdravstveni problem. Štoviše on ima velik utjecaj na društveni i gospodarski razvoj, ugrožavajući socijalna i ekonomska dostignuća u cijelome svijetu i izravno se tiče ljudskih prava. Rak je i uzrok i posljedica siromaštva i negativno utječe na sposobnost obitelji u ostvarivanju prihoda, a s visokim troškovima liječenja gura ih u još dublje siromaštvo. Istovremeno, siromaštvo, nemogućnost pristupa obrazovanju i zdravstvu povećava rizik osobe u obolijevanju i smrti od raka. Ako se sadašnji trendovi nastave, broj slučajeva raka do 2030. povećati će se za 81 % u zemljama u razvoju, uz prepreku u daljnjem poboljšanju zdravlja žena i ravnopravnosti spolova. Samo dvije vrste raka, rak vrata maternice i dojke, zajedno su odgovorne za više od 750 tisuća smrtnih slučajeva svake godine u najvećoj mjeri u zemljama u razvoju. U tom smislu zadaća je zemalja u svijetu, stvaranje političkih promjena u zdravstvenim sustavima ali i promjena u drugim sustavima (kao što su obrazovanje, financije, gospodarstvo, poljoprivreda) uz njihovo zajedničko uključivanje i jačanje podrške civilnom društvu (nevladine organizacije) i ljudi koji žive pogođeni ovom bolesti, a sve s ciljem napretka u prevenciji i kontroli raka. 
Mit 2 - Rak je bolest bogatih, razvijenih zemalja i starijih ljudi 
Istina: 
Rak je globalna epidemija. Javlja se u svim životnim dobima i društveno-ekonomskim skupinama, pri čemu zemlje u razvoju nose nerazmjeran teret. Efikasne i ekonomične intervencije moraju biti dostupne svima na pravedan način kao dio nacionalnih planova za kontrolu raka kroz njegovu prevenciju, rano otkrivanje i liječenje. To je pravo svih pojedinaca, bez obzira gdje oni živjeli. Na žalost sve više smo svjedoci kako od raka obolijevaju i ljudi mlađih životnih dobi osobito u nerazvijenim zemljama. 
Mit 3 - Rak je smrtna kazna 
Istina: 
Mnogi oblici raka koji su se nekada smatrali smrtnom kaznom sada se mogu izliječiti ili kod velikog broja ljudi uspješno liječiti uz zadovoljavajuću kvalitetu života. Uz neke iznimke, otkrivanje raka u ranoj fazi značajno se smanjuje smrtnost. Snažan dokaz za to su zemlje s više desetaka godina iskustva s organiziranim programima u ranom otkrivanju raka, primjerice raka dojke u Australiji gdje je došlo do smanjenja smrtnosti za gotovo 30 %. Jednake uspjehe vidimo i kod raka vrata maternice u zemljama s dobro organiziranim PAPA testiranjem poput Velike Britanije, gdje je smrtnost prepolovljena između 1990. i 2010. Svi ljudi bi trebali imati pristup dokazanim i djelotvornim načinima ranog otkrivanja raka kada je najveća šansa za njegovo izlječenje. Dakako imperativ je na svjetskoj razini takove programe približiti i siromašnim i nerazvijenim zemljama svijeta. 
Mit 4 - Rak je moja sudbina 
Istina: 
S pravim strategijama, trećina od najčešćih oblika raka može se spriječiti. Globalne, regionalne i nacionalne politike i programi koji promiču zdravi način života mogu znatno smanjiti broj slučajeva raka koji su uzrokovani nekim poznatim čimbenicima rizika, kao što su uporaba duhana, alkohol, nezdrava prehrana i tjelesna neaktivnost. Kroz poboljšanje prehrane, fizičku aktivnost i održavanje zdrave tjelesne težine možemo spriječiti gotovo trećinu najčešćih oblika raka. Jasan primjer za to je, uporaba duhana. Nastave li se sadašnji trendovi njegove uporabe procjenjuje se kako će on ubiti milijardu ljudi u 21. stoljeću, u prvom redu uzrokujući najveći broj smrti od raka pluća kao i četvrtinu svih drugih smrti od raka, a za koje je duhan i njegova uporaba izravno odgovorna. 
Kao zemlja s dugom tradicijom preventivne medicine u svijetu, desetljećima dajemo svoj snažan doprinos u borbi protiv raka. Unazad nekoliko godina uvođenjem preventivnih programa pružamo našim građanima mogućnosti za njegovo rano otkrivanje, a kroz poticanje znanja i zdravih navika iz godine u godinu rušimo mitove o raku kao nepobjedivoj bolesti. Jednako tako u Osječko-baranjskoj županiji u svemu tome snažnu podršku pružaju nam zdravstvene ustanove i zdravstveni djelatnici, sustav obrazovanja i Županija, a veliki doprinos pružaju i nevladine udruge u čemu prednjači Liga protiv raka Osijek. Stoga i na današnji dan budimo dio svjetske zajednice u borbi protiv raka, pokažimo kako smo uspješni srušiti sve mitove i predrasude o raku, odaberimo zdrav način života, odaberimo zdravlje danas, odazovimo se pozivima na preventivne preglede 
