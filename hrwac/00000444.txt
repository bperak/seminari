Križobolja - bolest suvremenog čovjeka
Križobolja je nakon obične prehlade najčešća humana bolest i jedna od najčešćih razloga posjeta liječnika obiteljske medicine. Bol u donjem dijelu leđa ili križobolja pogađa gotovo svakog čovjeka u nekoj dobi života, otprilike 80 % odraslih osoba će bar jednom u tijeku života iskusiti ovu bol, a kod 10 % pacijenata bol traje najmanje dva tjedna. Važno je znati kako se unatoč velikoj neugodnosti 90 % pacijenata spontano oporavlja najduže u roku od četiri tjedna, a svega 5 % je onesposobljeno duže od tri mjeseca te se tada govori o kroničnoj boli.
Navodi se preko sto različitih uzroka križobolje.Danas je najčešći uzrok boli u donjem dijelu leđa mehaničke prirode, a javlja se uslijed dugotrajnog sjedenja u lošoj poziciji, produženog savijanja leđa, podizanja teških tereta, stajanja i ležanja u lošem položaju. Uzrok križobolje može biti i manjak tjelesne aktivnosti, pretjerana tjelesna težina, ravna stopala pa i stres. Svakako se mora razmišljati, da uzrok križobolje može biti i trauma i ozbiljna bolest (tumori, TBC, metaboličke bolesti kostiju)
Bol kod križobolje izrazito je neugodna, limitirajuća, jaka.Bol se iz donjeg djela leđa može širiti prema jednoj ili obje noge, uz ponekad gubitak osjeta i poremećnu funkciju mokrenja i stolice.
Kako liječiti križobolju? Ono zahtijeva jedan cjeloviti pristup pacijentu i suradnju liječnika obiteljske medicine sa fizijatrima, neurolozima, neurokirurzima i fizioterapeutima u ovisnosti od uzroka same križobolje.
Svrha liječenja križobolje je otkloniti faktore koji provociraju bol i smanjiti bol.Prvih tjedan dana ne preporuča se izvođenje nikakvih dijagnostičkih pretraga.Za bol se u akutnoj fazi daju paracetamol ili nesteroidni antireumatici (po preporuci liječnika), uz ukoliko je potrebno dodavanje opijata. Treba pacijenta podučiti najpovoljnijem položaju za njega i oprezno kretanje. Očekuje se brz oporavak i tada se nastavlja dalje sa fizikalnom terapijom i kineziterapijom. Ukoliko križobolja i dalje traje, kod takvih slučajeva preporuča se dalja detaljnija obrada (CT, MR).
Kako spriječiti ponavljanje bolova u leđima?
Najvažnije je izvoditi vježbe za leđa i trbušne mišiće koje treba kombinirati s redovnom tjelesnom aktivnošću koja će popraviti izdržljivost. Potrebno je izbjegavati aktivnosti koje uključuju ponavljano savijanje, naginjanje, preintenzivne su ili stvaraju prevelik stres za kralješnicu. Treba pacijenta naučiti pravilne tehnike podizanja predmeta (nikad se ne smije savijati u struku ispruženih nogu kako bi se podignuo predmet). Umjesto toga je potrebno saviti koljena, napeti trbušne mišiće i ravno spustiti leđa u razinu predmeta koji se podiže. Ako se dugo vremena provodi sjedeći ili ležeći, potrebno je često mijenjati položaj, izvoditi vježbe istezanja te nabaviti ergonomski namještaj. Uredska stolica se može različito podesiti u tijeku dana kako se ne bi provodilo previše vremena u istom položaju. Kratki, ali česti prekidi potrebni su kako bi se prošetalo oko radnog stola. Ukoliko se mora stajati na nogama dugo vremena preporučuje se svako malo penjanje na stepenice ili neku malu uzvisinu jer se tada koristi vise mišića i smanjuje opterećenje leđa.
Vaši komentari
