SABOR " ZAVJETA " 
Dana, 09. svibnja 2013. u Zagrebu je održana javna tribina " Srce ponosno " u organizaciji Udruge Zavjet u suradnji s Hrvatskim slovom. Tema tribine bilo je sudjelovanje i doprinos Hrvata iz Bosne i Hercegovine u Domovinskom ratu. Tribinu je pozdravnim govorom otvorio urednik Hrvatskog slova i književnik Stjepan Šešelj, koji je pozdravio suradnju Zavjeta i Hrvatskog slova. 
Na tribini su sudjelovali: prof. Ilija Vučur, profesor arhivist i predstavnik Hrvatskog memorijalno dokumentacijskog centra Domovinskog rata; 
Prof. dr. Josip Jurčević, povjesničar; 
Josip Vidović, bojnik HVO a, HV-a natporučnik u mirovini; 
Mijo Crnoja, pukovnik HV a u mirovini. 
U svom izlaganju, prof. Ilija Vučur je naglasio kako Hrvatski memorijalni centar Domovinskog rata kao svoju zakonsku obvezu ima sakupljanje i obradu materijala vezanog za Domovinski rat. Shodno temi tribine, to se odnosi i na sudjelovanje Hrvata iz Bosne i Hercegovine u obrani Republike Hrvatske. U tom smislu iznio je statističke podatke koji govore o njihovom natprosječnom sudjelovanju u obrani Hrvatske 1990. pa nadalje. Osobito snažno bilo je njihovo prisustvo na Tečaju za prvog hrvatskog redarstvenika i Jedinici za posebne namjene iz Rakitja. To vrijedi za početak i završetak rata, primjerice sudjelovanje HVO a u operacijama Zima 94 i Cincar, Ljeto 95, Maestral i Južni potez. Dokumentacija prema tome postoji, a potrebna je politička volja i znanstveni interes da se ona učini pristupačna široj društvenoj i politčkoj javnosti. 
Prof. Josip Jurčević je u konciznom izlaganju naglasio da minoriziranje uloge bosansko-herecegovačkih Hrvata u obrani cjelovitosti i suvereniteta Republike Hrvatske nije slučajno, već se radi o stalnoj tendenciji u jednom dijelu političke javnosti i vladajućih političkih i intelektualnih struktura. Institucije Republike Hrvatske su, prema tezi prof. Jurčevića, infiltirirane kadrovima iz bivšeg socijalističkog sustava koji želi ostvariti političku i ekonomsku dominaciju bez obzira na cijenu koju za to plaća cjelokupno hrvatsko društvo. U tom smislu su branitelji, posebice oni porijeklom iz Bosne i Hercegovine kao i oni iz dijaspore, svojim primjerom i žrtvom, koja je dio pozitivnog identiteta i baštine hrvatskog naroda posebna meta, takvih struktura. Pozivajući se na vlastito iskustvo kao ekspertnog svjedoka na Haaškome sudu, proces protiv šestorice bosansko-hercegovačkih Hrvata i rad u državnim institucijama upozorio je da upravo te institucije, budući su ekipirane kadrovima bivšeg sustava, rade na štetu hrvatskih nacionalnih interesa i hrvatskog naroda u cjelini. Prof. Jurčević je naglasio kako izjava o agresiji RH na BIH nema nikakvo uporište budući je iz arhivskih dokumenata vidljivo kako je HVO dugo vemena bio jedina vojska države BIH. 
Dragovoljci Domovinskog rata, pukovnik Mijo Crnoja i bojnik Josip Vidović, evocirali su svoja iskustva sudjelovanja u obrani hrvatskih prostora i hrvatskog življa u Bosni i Hercegovini naglašavajući kako ne smije doći do razdvajanja hrvatskog naroda bez obzira na granice. 
Bojnik Vidović je prvih dana rata napustio posao u Austriji i sigurnost inozemnog života zamijenio oružjem. Dobivši blagoslov svoje majke (popraćen majčinom izjavom kako bi mu se i ona pridružila u obrani Domovine da je mlađa) prijavio se u 1. gardijsku brigadu " Tigrove " s kojom je branio Domovinu na bojištima zapadne i istočne Slavonije. Početak rata u BIH dočekao je u Zagrebu kao pripadnik specijalne policije za osiguranje Predsjednika RH. Jednako kao i početkom Domovinskog rata, napustio je službu i stavio se na raspolaganje postrojbama HVO-a osjetivši potrebu za sudjelovanjem u obrani Hrvata u BIH. Dva puta je ranjen i više puta odlikovan, jedno od odličja je Red kneza Domagoja za hrabrost. Tijekom svog izlaganja, bojnik Vidović je naglasio kako je javnost upoznata sa događajima u Ahmićima za vrijeme rata u BIH, ali nitko ne spominje niti itko odgovara za zločine nad hrvatskim narodom počinjenim u deset hrvatskih sela i manjih mjesta u kojima je, u svakom od njih, ubijeno između 10 80 žitelja Hrvata. 
Pukovnik Crnoja je imao različit ratni put. On se, nakon sudjelovanja u Domovinkom ratu u jedinicama specijalne policije Lučko, stavio na raspolaganje obrani (kako on naglašava) " hrvatskog kraljevskog grada Jajca " u kojem je i rođen, te se sa već tri godine života sa roditeljima preselio u Đakovo. Pukovnik Crnoja je naglasio kako su Hrvati iz BIH, poput njega, dali značajan doprinos u Domovinskom ratu, jednako kao što je i RH iskazala povezanosti Hrvata iz BIH i RH šaljući humanitranu pomoć za vrijeme rata. 
Nakon što su sudjelovali u obrani Republike Hrvatske 1991. g. kao pripadnici ATJ Lučko i Prve gardijske brigade, 1992. su kao dragovoljci branili hrvatski narod u Bosni i Hercegovini, u Jajcu, srednjoj Bosni i Hercegovini. Njihovo sudjelovanje bilo je isključivo altruistički motivirano, obranom rodne grude kao i ostalih hrvatskih dragovoljaca. Naglasili su da kao članovi Zavjeta neće odustati od širenja i svjedočenja istine o hrvatskim dragovoljcima iz Bosne i Hercegovine kao i hrvatskim braniteljima uopće, čija uloga nije, po mišljenju nekih, završila 1995. godine. 
Poruke koje smo čuli na današnjoj tribini su: 
hrvatski narod je nedjeljiv bez obzira na granice 
doprinos Hrvata iz BIH u Domovinskom ratu pokazuje njhovu pripadnost Domovini Hrvatskoj 
nužno je zaustaviti umanjivanje doprinosa Hrvata iz BIH u Domovinskom ratu. 
Tribinu je popratilo mnoštvo u dvorani, postavljajući pitanja gostima i potvrđujući i nadopunjući njihove teze o značajnom i neupitnom doprinosu Hrvata iz BIH u Domovinskom ratu. 
Priopćenje udruge Zavjet 
