Right menu
fotografije
barka
felix
link
14.07.2007.
Blagoslovljena Krv Kristova
Svibanj nam je drag mjesec ne samo zbog novog i razbujalog života u prirodi, nego i zbog divnih Božjih planova s nama ljudima. Bog je izabrao i pripremio majku na zemlji, koju volimo kao svoju majku i koju bismo trebali slijediti kao naš najbliži i najljepši uzor. Ona stoji na našoj strani, ona je čovjek kao i mi, naša sestra, naša majka.
Mnogi događaji ne samo u svibnju, nego i tijekom cijele godine obilježavaju Isusovo rođenje i žele nam pomoći u življenju Božjim životom već ovdje na zemlji u ovoj našoj " suznoj dolini ".
Bog je posvetio Mariju od samog početka njezina života, izabrao ju za majku svoga Sina te tijelom i dušom uzeo na nebo. Ali to nije sve. Krist nam je na Kalvariji dao svoju majku Mariju za majku ne samo da ju štujemo, nego prvenstveno da bismo prihvatili njezinu majčinsku ljubav, nju slušali i slijedili. Kad slijedimo njezin put, Marijin put, sigurni smo da nećemo promašiti cilj života a to je vječnost.
Njezin je poziv bio biti majka utjelovljenoj Riječi Božjoj, biti majka Spasitelju. Živjela je Riječ života iz dana u dan, iz trenutka u trenutak, kroz tolike godine zajedno sa svojim Sinom i svojim suprugom Josipom u Nazaretu. A živjela je Riječ života, također, i onda kad je pratila svoga Sina na križnom putu i kad ga je trebala " izgubiti " na Kalvariji, također i onda kad su se nakon Kristovog uzašašća s njom okupili Apostoli i Prvi kršćani. Živjeti Božju Riječ Marija Majka Božja bila je sva odjevena Božjom Riječju.
Svake se godine vraćamo u marijansko svetište da motrimo lik Marije, Majke Božje, te da zajedno s Njom gledamo Raspetog, a s Njime sve one koji trpe, plaču, traže, koji se nalaze na raskrižju, koji ne znaju kako dalje.. Dolazimo k Njoj zahvaliti i moliti, prikazati zajedno s Kristovom Krvlju svoju krv jer vjerujemo da je ta Krv jača od svih napasti našeg svijeta. Želimo vjerovati u tu Krv onako kao što je to vjerovala Marija koja je Živi kalež.
Marija je Majka i Kraljica Predragocjene Krvi. Ona je Sinu Čovječjem darovala život, darovala je svoju krv. Stajala je ispod križa skupljajući zadnje kapljice Isusove krvi i prikazivajući ih vječnome Ocu u slavu potpunog i bezuvjetnog predanja. Svi smo pozvani zajedno s Marijom stajati ispod križa i kao Ona skupljati Krv Kristovu tamo gdje se ona sada prolijeva iz rana čovječanstva. Svaka bol, svaki grijeh, svaka tama duše je poseban način prisutnosti Krvi Kristove. Kao Marija postajemo kalež koji skuplja Krv Kristovu, zajedno s Marijom prikazujemo je Ocu za spasenje svijeta. Od Marije možemo naučiti kako prihvaćati čovjeka koji trpi. Marija nije mogla Isusu uskratiti niti jednu patnju. Pa, ipak je njezina nazočnost pod križem toliko toga promijenila i puno pomogla.
Sada promotrimo Marijinu sliku. Drži Dijete u naručju. Zamjećujemo na njoj otajstvo utjelovljenja: Majka prislanja k srcu Dijete... To je istina, ali vidimo i više od toga. Vidimo Majku, koja traži raspetog Isusa, traži onoga koji je razapet u svakome od nas sada razumijemo zašto Ona toliko trpi. Ovo nije uobičajena tuga: to je tuga iz ljubavi ljubavi koja se ne može smijati dok je Isus razapet u bilo kojem našem bratu, sestri, djetetu, ocu i majci.
Sveti Gašpar je svjesno izabrao sliku na kojoj i Majka i Dijete Isus gledaju u nas, promatrače slike. To znači da nam oboje žele nešto reći, imaju poruku za nas. A to je poruka Isusove Posljednje večere, koja se ponavlja i obnavlja u svakoj svetoj misi: " I uze čašu, zahvali i dade im govoreći: ' Pijte iz nje svi. Ovo je Krv moja, Krv Saveza koja se mnogo prolijeva za otpuštenje grijeha '. " (Mt 26, 27 28)
Riječ je o krvi koju je Majka Marija dala svome djetetu Isusu, koju je Krist kao dokaz neizmjerne Božje ljubavi prolio za spasenje svijeta; o krvi koja je na Posljednjoj večeri postala " tajnom vjere " te u euharistijskom kaležu izvorom Božje dobrote svakom čovjeku. Slika izražava toplinu i nježnost, pristupačnost i otvorenost, skrovitost i spremnost, svetost i bliskost. Slika želi prikazati Božju ljubav, koja je postala čovjekom, koja je prisutna za nas u Djevici Mariji, u Isusu Kristu i u euharistijskom kaležu. Ali, slika ne želi samo prikazivati tajnu vjere, nego istovremeno i pozvati. Pogled Majke i gesta njezine desne ruke, pogled Djeteta i u desnoj ruci ispruženi kalež živo govore promatraču: Dođi Dođi na izvor novoga života, dođi na izvor milosrđa, dođi na izvor očišćenja i oproštenja, dođi na izvor radosti i slobode. Crpimo snagu iz vrela Božanske ljubavi
Neizmjerno smo zahvalni Bogu za Nju i za ono što je učinio po Njoj za nas: rodila je Život, rodila je onoga koji daje, koji spašava i koji usavršava život; zbog čega se je osobito i sjećamo u ovom mjesecu. Dana 24. svibnja slavi se blagdan Marije Pomoćnice kršćana i Majke Predragocjene Krvi. Biti kao Marija. Svima je nama poznata pjesma " Kao Marija " voljeti kao ona, služiti Isusu, predavati sve Njemu. Čuvajmo Božju riječ Riječ života, nosimo je u svome srcu... Sve radimo kao ona, naša Majka i uvijek imajmo u mislima geslo: Za tebe Isuse, s tobom Marijo Neka ono bude plodonosno u nama kako bismo imali snage i hrabrosti ljubiti svakog čovjeka.
