nedjelja, 09.06.2013.
Dvorišta su kao ljudi
Kažu da su kuće kao ljudi. Kuće mogu biti velike, male, nove, adaptirane, nadograđivane, stare, trošne, oronule, sa fasadama u boji, bez boje, bez fasade, od cigle, kamena, drva, metala, stakla, slame, blata, sa tisuću varijanti krovova, dimnjaka, prozora i vrata. To je ono što se vidi. Ali, uđemo li u dvorište, bilo da smo pozvani ili se sami ušuljamo, tek tada vidimo ono pravo, ono nevidljivo iza vidljivog.Tek tada shvatimo da nisu kuće, nego da su dvorišta kao ljudi, kao duše. Postoje široka, prostrana dvorišta ukrašena lukovima, stepenicama, cvijećem, bunarom koji ne gasi samo žeđ, već napaja ljubavlju. Postoje mala dvorišta, ali tako topla, tako ispunjena sigurnošću, dobrotom, mudrošću da poželimo u njima ostati dugo, dugo. Postoje dvorišta puna dječjeg smijeha, mirisa tek opranog rublja, ispečenog kruha, rascvjetalih vočki, sa ljuljačkom i klupom na kojoj se ispija kava. Postoje i neka uska i mračna dvorišta u koja nikad ne ulaze ni psi, ni mačke, u kojima se ptice ne gnijezde. Postoje različita dvorišta, baš kao i ljudi i upravo nam dvorišta govore istine o kućama i ljudima.
Opis bloga
Pinklec je moj, sve u njemu je moje, a opet ništa nije moje. Dobila sam ga na dar. U njemu čuvam kapljice rose...... neke poklonjene, neke ukradene, neke koje su se same ušuljale u pinklec, neke koje sam sama sakupljala za vrijeme nekih jutarnjih šetnji. A svaka kap je svijet za sebe, priča za sebe, jedan tren, jedan život, doživljaj, osoba.... i opet sve to zajedno u toj istoj kapi..... tuđoj... mojoj... svojoj.... U pinklecu su i kamenčići. Oni čuvaju kapi, čuvaju priče i energije mjesta i ruku koje su ih sakupljale u nježno stavile u pinklec.Tu je kamenčić iz Zelenjaka, Jojoovi kamenčići iz Španjolske, Dodoov veliki kamen sa Biokova i kamene skulpture sa Paga, Đurin iz Međugorja, onaj iz Maksimira..... U pinklecu nosim i Brazdine fotke sa uhvaćenom ljepotom. Pinklec je moj, sve u njemu je moje, a opet ništa nije moje. On je na mom ramenu, ja sam u njemu, zajedno sa anđelima koji se igraju u njemu, koji ga ponekad i nose.
