Korisnici
Kategorija zrakoplovnog modelarstva F5J-N
Opis F5J-N kategorije
Radi se kategoriji radio-upravljanih modela jedrilica sa elektromotorom koja smije imati samo dvije upravljačke površine. U praksi takvi modeli imaju raspon između 1,5 do 2 metra. Relativno su jednostavne za upravljanje i pogodne su za početnike u zrakoplovnom modelarstvu. U odnosu na ostale kategorije velika im je prednost što su cijenom povoljne, a velika većina modelara svoje natjecateljske modele gradi sami.
Za polijetanje i start modela koristi se elektromotor« Speed 400 »nazivnog napona 6 v koji je modelarima dostupan i jeftin (cijena oko 50 kn). Za napajanje motora i prijemnika najčešće se u praksi koristi li-po punjivi mali akumulator kapaciteta cca 1000 mAh. Preko stanice za daljinsko upravljanje modelar može upravljati motorom i samim modelom. Natjecanje se sastoji iz tri dijela. Prvi dio je start motora i penjanje koje prema važećem F5J-N pravilniku traje 40 sekundi. U tom vremenu natjecatelji se trude postići što veću visinu. U praksi model za tih 40 sekundi model dosegne 100 do 130 metara.
Drugi dio je jedrenje, motor se gasi i prelazi se potragu za uzlaznim zračnim strujama kako bi se jedrilica održala što duže u zraku. Ukoliko je pilot vješt u upravljanju i nađe termiku visina leta se još povećava, a time i trajanje leta. Na natjecanjima dužina leta ograničena je na 10 minuta. Prije isteka 10 - te minute potrebno je još i precizno pristati sa modelom. Svaki natjecatelj ima svoju sletnu točku i cilj mu je " nosom " modela pristati što bliže njoj što je i završna faza natjecateljskog leta. Rezultati se računaju tako da se zbraja vrijeme leta sa preciznosti u slijetanju.
Razvoj F5J-N kategorije
Pokretanje takvog vida natjecanja zrakoplovnih modelara nastala je iz potrebe za uključivanjem mlađih i neiskusnih modelara u natjecanja. Prelaskom u Hrvatskoj popularne HLG (hand launch gliders) u F3K nastala je praznina na tom području jer su ti modeli postali dosta zahtjevni za letenje, a samogradnja i nabavka modela je postala jako skupa i komplicirana.
Zbog toga F3K više nije bila početnička i tu je nastala praznina. 2006 godine član našeg kluba Ivica Belović predložio je da se F5J natjecanja uvedu i kod nas. Slična natjecanja provodila su se i u nama susjednim državama pa smo od njih i preuzeli dosta ideja.
Nakon debate na našim forumima ovaj prijedlog vrlo brzo je prihvaćen. Naime po klubovima je ostalo dosta HLG modela koji su uz male izmjene bez većih problema mogli biti prilagođeni za F5J natjecanja. Dogovoren je prvi pravilnik vodeći računa da postojeći modeli mogu biti korišteni za natjecanja. Osim toga vodilo se računa i o tome da modeli moraju biti što jednostavniji za gradnju i letenje.
Dogovoreno je da ćemo za pogon koristiti među modelarima popularni i jeftin elektromotor Speed 400 nazivnog napona 6 V koji se može kupiti za nekih 50 - tak kuna. Pogonske akumulatore smo ograničili na 7 članaka NiMh, NiCd ili 2 članka lipo ili LI-Po, Li-Ion. Sklopiva elisa je propisana 6 x3 ili 6 x3, 5 cola, a spiner na 30 mm. Minimalna težina modela propisana je na 350 grama, a minimalno opterećenje po nosivoj površini na 12 g / dm2. Prema prvom pravilniku natjecateljski let sastojao se od penjanja sa motorom od 60 sekundi. Nakon toga motor se gasi i prijelazi se na jedrenje koje bi trebalo trajati 10 minuta i na kraju slijetanje što bliže sletnoj točki. Nakon dogovora o pravilniku u našem smo klubu pripremili nekoliko starijih HLG modela koji smo prilagodili F5J-N pravilniku. Nakon nekoliko testnih letova shvatili smo da bi ta kategorija mogla zaživjeti kod nas.
Poslije 60 sekundi rada motora u penjanju model je je bio na visini od nekih 100 - 130 metara. Sa te visine se i bez velikog znanja i iskustva u letenju moglo se odjedriti 6 - 7 minuta bez termike. Modeli su bili stabilni i početnici su bez problema savladavali letenje. Bilo je malo problema sa što preciznijim slijetanjima (pogotovo ako je bilo vjetra) ali to je već bila stvar vježbe. Već je 26.10.2006. održano prvo natjecanje kod nas u Ludbregu na kojem je nastupilo samo 5 natjecatelja iz Ludbrega i Varaždina.
Nakon natjecanja svi prisutni su bili jednoglasni u ocijeni da ovaj vid natjecanja zrakoplovnih modelara ima perspektivu i da ga svakako treba nastaviti. Već iduće 2007 oformljen je Hrvatski kup u F5J-N u sklopu kojeg je održano 4 natjecanja, a nastupilo je 27 natjecatelja. Te iste 2007 održano je u Bjelopolju i prvo Državno prvenstvo.
