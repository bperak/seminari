Četvrta nedjelja kroz godinu A - blaženstva 30.1.2011.
Sef 2,3; 3,12 - 13; 1 Kor 1,26 - 31; Mt 5,1 - 12 a Bog je uvijek drugačiji, glasi jedna teološka poslovica nastala iz čovjekovog iskustva. Jer, taman kada čovjek misli da je spoznao Boga, popularnije rečeno, da je uhvatio Boga za bradu, otkriva da je Bog Netko sasvim drugi i drugačiji. Isus, utjelovljeni Božji Sin, potvrdio je tu poslovicu. U vremenu u kojem je bogatstvo bilo na cijeni, a bogataši su bili smatrani najuglednijim osobama; u vremenu u kojem su svi očekivali ratnu pobunu protiv rimskih okupatora; u vremenu u kojem se sve i svakoga moglo potkupiti; u vremenu u kojem su se farizeji, saduceji i glavari svećenički borili za političku i vjersku prevlast u Izraelu, Isus za svoje sljedbenike donosi nova pravila ponašanja, daleko drugačija od svih dotadašnjih, a osobito daleko drugačija od onih koje je tadašnji čovjek očekivao od Boga. Jer, Bog je uvijek drugačiji. Ta pravila ponašanja jesu Blaženstva koja mnogi od nas znaju napamet. Pogledajmo sada što ona znače i zašto čine temelj kršćanskoga nauka. Blago siromasima duhom: njihovo je kraljevstvo nebesko No, tko su zapravo siromasi duhom? To nisu nužno siromasi u materijalnim dobrima, iako mogu biti. Siromasi duhom su svi oni koji shvaćaju da nisu sami sebi dovoljni. Štoviše, to su ljudi koji su se riješili svih navezanosti na materijalna dobra i na osobe koje ih okružuju; sve svoje pouzdanje ovi ljudi stavljaju samo u Boga i pred Njim u molitvi prigibaju koljena u svakoj poteškoći s kojom se u životu susretnu. Blago ožalošćenima: oni će se utješiti Zemlja koju nam je Bog dao da na njoj živimo, često se nazivao dolinom boli, dolinom suza. I zaista, čini se da su često puta trenuci radosti tek kratki predah između dvije žalosti. Pogledamo li kao pravi vjernici malo dublje na ovu stvar, shvaćamo da je jedino za čim trebamo uvijek žaliti naš počinjeni grijeh koji smo uvrijedili Boga i Njegovu neizmjernu ljubav koju nam svakodnevno iskazuje. Isus je svojim životom, a osobito svojom smrću i uskrsnućem donio i obistinio Radosnu vijest, utjehu za sve nas: ljubav je jača od grijeha, a život je jači od smrti. To je utjeha kojom nas tješi sâm Bog. Blago krotkima: oni će baštiniti zemlju Što zapravo znači riječ krotak? Možda ćemo to najlakše shvatiti po jednoj usporedbi čovjeka sa životinjom. Vjerojatno ste više puta čuli kako netko za nekog svog prijatelja kaže da je krotak kao janje. Pastiri kažu kako janje prepoznaje njihov glas izdaleka i sijede ih kuda god oni idu. To je ujedno i slika koju Isus koristi opisujući svoj odnos prema vjernicima On je Pastir Dobri, a vjernici su ovce koje slušaju i prepoznaju Njegov glas. Krotak je, dakle, onaj čovjek, koji čuje, sluša, prepoznaje i slijedi Božji glas već u ovom prolaznom životu. Blago gladnima i žednima pravednosti: oni će se nasititi Pravednost je u Isusovo doba u Izraelu bila shvaćena kao izvanjsko vršenje Zakona što ga je Mojsije primio od Boga. U tome su svakako prednjačili farizeji. Zbog toga ih Isus vrlo oštro naziva obijeljenim grobovima, tj. onima koji izvana izgledaju jako lijepo i nakićeno, a iznutra su potpuno mrtvilo i praznina. Zbog toga Isus svojim primjerom poziva na istinsko vršenje Božjega zakona koji se svodi na čežnju za uspostavom Božje pravednosti na zemlji. Svaki koji čezne za Božjom pravednošću i koji dopušta da ona kroz njegov život postane vidljiva, zapravo se polako tom pravednošću hrani, tj. ona mu daje snage za daljnje djelovanje. Blago milosrdnima: oni će zadobiti milosrđe I sâm Isus poziva svoje suvremenike neka razmisle o riječima što ih je Bog uputio po proroku Hošei: Milosrđe mi je milo, a ne žrtva Kao i u prijašnjem blaženstvu, i ovdje se radi o izvršavanju izvanjskom Zakona. Za mnogo toga bile su propisane točno određene žrtve koje su se morale prinijeti Bogu kao zadovoljština. Međutim, događalo se da nakon prinesene žrtve čovjek ostaje isti kao i prije, nimalo se ne mijenja u svom odnosu prema Bogu i bližnjima. Zato Isus obećava milosrđe za one koji će milosrđe iskazivati drugima. Time se zapravo u svijetu stvara krug ljubavi kojemu je izvor i uvir sâm Bog. Blago čistima srcem: oni će Boga gledati Biti čist srcem znači mislima i osjećajima pratiti svoja djela. Na žalost, i u Isusovo i u naše doba mnogo toga se radi s figom u džepu, tj. radi se jedno, a misli i osjeća nešto sasvim drugo. Čistoća srca osobito se, dakle, očituje u našim odnosima prema bližnjima; da drugi nije samo objekt kojega ću, kao što to kaže jedna naša pjesma, kupiti lukavo i slatkorječivo, nego osoba koju ću od svega srca poštivati i prihvaćati. Upravo je čistoća srca temelj za stvaranje boljega društva sa sasvim novim vrijednostima i odnosima od ovog našeg današnjeg društva koje počiva na temelju koristoljubivosti i vlastitoga probitka, bez obzira ne druge oko nas. Blago mirotvorcima: oni će se sinovima Božjim zvati Najveći mirotvorac koji je ikada hodao zemljom bio je Isus. On je više puta i na više načina mogao pokrenuti rat za oslobođenje Izraela od Rimske vlasti. On to ipak nije učinio. On je došao na svijet kao bi donio mir, ali ne ratom, nego mirom i ljubavlju. Danas smo, na žalost, svjedoci kako se mir u svijetu pokušava uspostaviti ratom i silom. To je možda i najveća zabluda našega vremena. Rat ipak rađa novi rat, nove žrtve i novi nemir. To je zatvoreni krug iz kojega je nemoguće izaći. Taj krug mogu razbiti jedino istinski mirotvorci. Sjetimo se samo kako su to u novije vrijeme uspjeli Gandhi, Martin Luther King i Nelson Mandela. Bez obzira koje vjere bili, ti su ljudi bili istinski sinovi Božji. Blago progonjenima zbog pravednosti: njihovo je kraljevstvo nebesko Ovo blaženstvo zapravo najbolje objašnjava sâm Isus kada nastavlja: Blago vama kad vas zbog mene pogrde i prognaju i sve zlo slažu protiv vas Radujte se i kličite: velika je plaća vaša na nebesima Sve nam se ovo može činiti preteško i predaleko da bi se moglo ostvariti u konkretnom životu. Štoviše, kad bismo Blaženstva sve više provodili u stvarnost kao stil našega života, vjerojatno bismo od okoline bili proglašeni ludima. No, ne bojmo se: Lude svijeta izabra Bog da posrami mudre, i slabe svijeta izabra Bog da posrami jake. Amen. vlč. Tomislav Dodlek
