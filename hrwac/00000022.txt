Od našeg posljednjeg sastanka prošlo je dosta vremena i među pojedincima pojavila se bojaznost da je među stručnim vodstvom zavladala malodušnost i odustajanje od zadataka koje udruga nameće. Strah je neosnovan. Razlog je jednostavno u činjenici da se današnji način komuniciranja dominantno svodi na elektronički. 
Za sljedeći sastanak planiramo: rješavanje tekućih pitanja vezanih za rad Udruge kao i razgovor o pitanjima koja muče naše roditelje, stručne ili organizacijske prirode. 
Naša djeca rođena s rascjepom zdrava su djeca poput svojih vršnjaka i sam rascjep nikako ih ne svrstava u grupu djece s posebnim potrebama. Međutim, strukturalni problem s kojim su rođeni upozorava na moguće poteškoće u pravilnom razvoju govora i slušanja te pravilnom razvoju orofacijalnih struktura. Jedan broj stručnjaka smatra da rana intervencija nije potrebna, da nakon operativnog zahvata djeca razvijaju urednu komunikaciju i slušanje. Međutim, to se uvijek ne dogodi. Stoga je našem Timu za rascjepe imperativ pratiti svako dijete od rođenja do završetka rasta kako bi na vrijeme uočili eventualni problem i pravovremeno djelovali. Ranom intervencijom želimo prevenirati dijagnozu, a ne čekati da se ona definira. U našem timu roditelj je važan i neizostavan član kojeg se savjetuje kako stimulirati opći razvoj i kako na vrijeme uočiti moguće poteškoće. 
