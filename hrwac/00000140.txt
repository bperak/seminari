Spikeri 
Kako spikerskoj karijeri dati gas i snimiti demo? 
objavljeno 16.11.2010. pogledano 2,358 puta 
napisao: Nikola Klobučarić Kako vaš prvi demo može postati i posljednji 
Ako želite ući u svijet spikera, demo vašeg glasa je vaša posjetnica i osnovni marketinški alat. Glasovni demo je ekvivalent fotografiji kada tražite posao kao fotomodel. Da bi započeli svoju karijeru ili joj dali gas, treba vam kvalitetan demo. Evo nekoliko savjeta da novac koji uložite u temelje svoje karijere ne bude uzaludno potrošen. Moglo bi se reći kako je glasovni demo prva stanica na putu traženja posla kao spiker, zato izradi dema treba pristupiti ozbiljno jer će vas klijent poslušati samo jednom. Ako ga ne zainteresirate na prvo slušanje, teško ćete ga uvjeriti da vas posluša ponovno jer ste u međuvremenu kao popravili stvar. Klijenti jednostavno za takve stvari imaju dugo, duuugo pamćenje i dobro se sjećaju loših spikera. Zato, neka prvi demo odmah bude i najbolje što možete. Ako niste sigurni, neke od spikerskih radionica vas mogu naučiti trikovima zanata i pripremiti za snimanje. Fonetičari, logopedi i stručnjaci za javno govorenje mogu vam pomoći da prikrijete nedostatke i naglasite najbolje u svom glasu. 
Uz dobar glas uvijek ide i dobar... glas Neovisno kakav glas imate, dobar demo sigurno nećete snimiti bez vježbe ili pomoći stručnjaka. Da, uz puno truda, dobar ton-majstor će moći izmontirati vašu snimku i izbaciti loše dijelove tako da ona zvuči solidno, ali, hoćete li moći ponoviti takvu snimku na stvarnom poslu? Priprema je pola posla, zato zatražite skriptu unaprijed i dobro uvježbajte tekst. 
Kompletan demo je najbolje imati na CD-u, ali većina agencija će vas tražiti MP3 snimku putem e-maila. 
Kako do " genijalne " demo snimke Reklamni demo ne smije trajati duže od jedne minute jer ako im se ne svidite u prvih deset sekundi, sigurno nećete ni u pet minuta. U svijetu reklama ima raznovrsnih glasova. Nijansa koja ih razlikuje je u tome što vam neki spikeri GOVORE, a drugi samo čitaju slova premda ni sami ne razumiju što čitaju. Biti uvjerljiv i uvjeriti slušatelja da posluša što mu vaš glas govori - to je najteži dio. Samostalno pisanje teksta za vaš demo baš i nije dobra ideja, osim ako niste copywriter. Najbolje je tekst preuzeti iz gotovih TV, radijskih ili čak tiskovnih reklama. Najbolje bi bilo da vaš demo zvuči kao da ste već snimali reklame koje su se mogle čuti na radiju ili televiziji. Ne snimajte demo u kućnoj radinosti, bez obzira imate li posuđeni mikrofon, super software i milijun gigahercni procesor na vašem računalu. Osim profesionalne tehnike i tehničara koji to rade na dnevnoj bazi, u profesionalnom studiju dobit će te tekst prikladan za snimanje dema i vodstvo producenta koji će vas savjetovati kako trebate zvučati. I ne samo kako treba govoriti, nego i kakav demo bi on volio čuti. Zato kada radite demo učinite sve da on bude genijalan; ne " u redu ", ne " OK ", ne može proći, nego genijalan, jer samo su takvi primijećeni. 
Primjeri tekstova za demo 
Tekstovi za snimanje dema dolaze od različitih autora konkretnih primjera reklama koje su snimali profesionalci i koje se emitiraju na TV ili radiju. Zato su ti tekstovi raznovrsni, od reklame za kosilice, dječjih igračaka, novog šampona ili novog broja časopisa u prodaji. Ta je raznovrsnost potrebna zbog drugačije interpretacije teksta, mikrofona, trenutnog raspoloženja i upravo je ona ta koja se u konačnici i traži u vašem demu. To je posao producenta u studiju, koji će pripremiti tekstove i mixati podloge kao da su rađene za različite namjene. Neke reklame će trebati pročitati brzo, neke u laganom, a neku u dramatičnom tonu. Ta raznolikost dodat će zanimljivi začin vašem demu i predstaviti vas kao svestranog spikera sa širokom paletom interpretativnih mogućnosti - a to je ono što se traži. Konkurencija među spikerima je velika, ali, jeste li se zapitali zašto u većini reklama možemo čuti uvijek ista 3 - 4 glasa? Zato što oni to rade jako, jako dobro. A vjerujte, to nije jednostavno 
