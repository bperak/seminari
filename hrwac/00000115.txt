Privremena i zajednička radilišta prema Zakonu o zaštiti na radu
Poslodavci koji obavljaju građevinske ili montažne radove, na iskorištavanju šuma ili radove u brodogradilištima, dužni su prije početka radova na privremenom radilištu urediti radilište i osigurati da se radovi obavljaju u skladu s pravilima zaštite na radu. Plan izvođenja radova je sastavni dio projektne dokumentacije određene posebnim propisom. Ministar nadležan za rad propisuje sadržaj plana izvođenja radova.
Investitor u djelatnosti graditeljstva te poslodavac u djelatnostima brodogradnje i šumarstva je obvezan prijaviti radilište na kojima je predviđen opseg radova od 500 osoba-dana na više te u slučaju izvođenja posebno opasnih radova prema posebnim propisima bez obzira na trajanje radova.
Investitor je dužan najmanje 8 dana prije početka izvođenja radova na tom radilištu dostaviti prijavu radilišta tijelu nadležnom za poslove inspekcije rada odnosno drugom nadležnom tijelu uz dostavu plana izvođenja radova.
Prijavu radilišta dužan je investitor, odnosno poslodavac ažurirati u slučaju promjena koje utječu na rok dovršenja radova, kao i u slučajevima uvođenja novoga izvođača radova ili privremene obustave rada.
Investitor ne može svoje obveze propisane ovim Zakonom prenijeti na izvođača radova, odnosno izvođače radova ako ih je više.
Poslodavac nije dužan dostaviti prijavu radilišta niti plan o izvođenju radova ako radovi na privremenom radilištu traju kraće od 5 dana, niti je dužan izraditi plan izvođenja radova.
Preslika prijave gradilišta mora biti vidno izložena na gradilištu.
Ako više poslodavaca radi na zajedničkom radilištu odnosno obavlja posao na istom mjestu rada, svaki od njih dužan je provoditi zaštitu na radu radi zaštite svojih radnika te organizirati rad i osigurati izvođenje radova tako da njegovi radnici pri izvođenju radova ne ugrožavaju sigurnost i zdravlje radnika drugih poslodavaca.
Ako se izvođenje radova zbog prirode procesa ne može organizirati, poslodavci su dužni radove obavljati naizmjenično prema postignutom sporazumu.
Investitor u graditeljstvu, odnosno poslodavac koji je glavni izvođač u djelatnosti brodogradnje i šumarstva je prema posebnom propisu obvezan imenovati koordinatora za zaštitu na radu, odnosno odgovornu osobu za koordinaciju primjene pravila zaštite na radu tijekom izvođenja radova.
Koordinator zaštite na radu na radilištu po posebnom propisu, odnosno odgovorna osoba u drugim djelatnostima, dužan je voditi dnevnu evidenciju poslodavaca i radnika nazočnih na privremenom zajedničkom radilištu.
Poslodavci i druge osobe na radu su dužni uvažavati upute koordinatora zaštite na radu. Imenovanje koordinatora ne oslobađa izvođače i druge osobe na radilištu od njihove odgovornosti za provedbu mjera zaštite na radu.
Za koordinatore za zaštitu na radu se mogu imenovati osobe koje ispunjavaju uvjete propisane posebnim propisima.
Koordinator za zaštitu na radu u fazi izvođenja radova je dužan: - koordinirati primjenu načela zaštite na radu kod donošenja odluka i rokova o bitnim mjerama tijekom planiranja i izvođenja pojedinih faza rada, koji se izvode istodobno i u slijedu,
- koordinirati izvođenje odgovarajućih postupaka kako bi se osiguralo da poslodavci i druge osobe dosljedno primjenjuju načela zaštite na radu i izvode radove u skladu s planom izvođenja radova,
- izraditi ili potaknuti izradu potrebnih usklađenja plana izvođenja radova i dokumentacije sa svim promjenama na gradilištu,
- osigurati suradnju i uzajamno izvješćivanje svih izvođača radova i njihovih radničkih predstavnika,
- provjeravati provode li se radni postupci na siguran način i usklađivati propisane aktivnosti,
- organizirati da na gradilište imaju pristup samo osobe koje su na njemu zaposlene i osobe koje imaju dozvolu ulaska na gradilište.
Uvjeti za imenovanje koordinatora propisani su u Pravilniku o uvjetima i stručnim znanjima za imenovanje koordinatora za zaštitu na radu te polaganju stručnog ispita.
Poslodavac je dužan na radilištu čuvati dokaze o osposobljenosti radnika, dokaze o ispunjavanju uvjeta za obavljanje poslova s posebnim uvjetima rada, dokaze o ispitivanju strojeva i uređaja s povećanim opasnostima i ostalu dokumentaciju potrebnu za izvođenje radova.
Vaš komentar?
Sustav zaštite na radu uređen je kroz nekoliko propisa, a najvažniji je Zakon o zaštiti na radu. Zakonom su određena pravila i postupci zaštite na radu koje je potrebno primjeniti na radnom mjestu kako bi se smanjila opasnost za zdravlje i za sigurnost zaposlenika. Koja su to pravila i koji točno postupci možete pročitati ovdje.
Zakon o zaštiti na radu obvezuje svaku pravnu osobu, odnosno poslodavca, na implementaciju sustava zaštite na radu kako bi se osigurala sigurnost radnog procesa i samim time i sigurnost i zdravlje zaposlenika. Zaštita na radu omogućava poslodavcu i postizanje konkurentnosti na tržištu, jer manje ozljeda znači veću sigurnost i pouzdanost rada i rezultata poslovanja.
Danas zaštita na radu ima najvažniju ulogu u jednom uspješnom proizvodnom procesu. Sustav zaštite na radu osigurava sigurnost i neprekinutost procesa, s naglaskom na kontinuirano praćenje i poboljšavanje. Što je zaštita na radu i koji joj je cilj pročitajte ovdje.
Cilj sustava zaštite na radu je spriječiti mogućnost ozljeđivanja radnika ili razvoja profesionalnih bolesti. No ukoliko do istih dođe Zakonom su propisana određena pravila i procedure koje se moraju ispuniti kako bi se pretrpjela ozljeda na radu ili nastala profesionalna bolest mogle kao takve i priznati od Zavoda za zdravstveno osiguranje. Što se smatra ozljedom, što profesionalnom bolesti i koja su prava radnika pročitajte ovdje.
Zakon o zaštiti na radu obvezuje poslodavce na implementaciju sustava zaštite na radu i kontinuirano praćenje ispravnosti opreme, strojeva, objekata, instalacija i osposobljenosti radnika i primjerenosti rada radnicima. Ispunjavanje svih svojih obaveza stvara financijski teret svim poslodavcima, no neke stvari možete napraviti i sami i uštediti, u nekim slučajevima i više no što ste mislili, čak do te mjere da možda niste ni dužni primijenjivati odredbe Zakona o zaštiti na radu.
Zaštita na radu unutar Europske Unije područje je rada Europske agencije za sigurnost i zdravlje na radu (EU-OSHA). Njihov cilj je promoviranje važnosti zaštite kroz pristup prevencije opasnosti i eliminiranja rizika na radnom mjestu. Agencija se bavi istraživanjem opasnosti i predlaganjem mjera poboljšanja zaštite na radu na radnom mjestu, dok u svom radu sudjeluju sa vladama zemalja članica, organizacijama radnika i zaposlenika, regulativnim EU tijelima i privatnim tvrtkama.
