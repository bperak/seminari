2011. godine manifestacija Domjanićeve noći bila je podignuta za još jednu stepenicu. Trajala je četiri dana te smo ju podijelili u dva dijela. Pjesnička večer sa recitalima i popievkama dragog nam pjesnika održala se 12. rujna na njegov 136. rođendan. Svečanost je održana na Njegovim rodnim Krčama pod murvu koju opisuje u brojnim pjesmama. Drugi dio manifestacije održao se u već poznatom terminu, a to je prvi vikend u listopadu (dan Neovisnosti). Na III. Domjanićevim noćima 2011. godine osim pjesničke noći, u drugom dijelu manifestacije uz smotre dječjeg i odraslog folklora, izbora za miss i mistera nošnje, održao se 1. festival« Po dragomu kraju ». Festivalska večer podijeljena je u dva dijela:
a) mali tamburaški sastavi i solisti uz pratnju festivalskog orkestra
b) ostali glazbeni sastavi (rock, punk, havy metal, itd.)
Prijavljene skladbe u svojem izričaju, aranžmanu i načinu izvedbe moraju sadržavati tradicionalne karakteristike krajeva Hrvatske s kajkavskim dijalektom. Naime cilj festivala je da potaknemo pisanje i izvođenje pjesama u onom obliku i terminima koji se koriste kak se doma spomina. Želimo da nam se predstavite ovisno iz kojeg dijela Lijepe naše dolazite, a sa vašim dolaskom vaše kajkavske reči i uvijek dobrodošla tradicijska glazbala. Ovisno za koju kategoriju se prijavljujete. Želja nam je potaknuti mlade tekstopisce, stvaraoce, skladatelje, glazbenike, ali i sve ostale da svoj jezik ukomponiraju sa modernim tokom života. Upravo iz tog razloga smo omogućili, da se na festival prijave svi zainteresirani DJ - i, reperi, džezisti, rockeri, metalci, itd. Na prvom festivalu, prijavljeno je 10 skladbi poznatih Hrvatskih skladatelja koje su izveli neka respektabilna imena Hrvatske kajkavske glazbene scene. Sa sigurnošću možemo reći da je samu manifestaciju posjetilo oko 5000 ljudi. Izvođači koji su nastupili na prvom glazbenom festivalu Po dragomu kraju su: Slavko Pavlović, Dario Došlić, Ivan Mihovec, Jelena Beštak, Željko Kveštak, Marija Jelovečki, Tomislav He rmešćec, Antonio i Domagoj Šoštarić, Dario Šćuric i Caffe tamburaši. Prije samog otvorenja festivala obratili su nam se predstavnici i izaslanici političke i institucionalne vlasti. Ispred gradonačelnika Grada Zagreba obratila nam se sa nekoliko toplih riječi Zlata Trošelj te ohrabrila za daljnja djelovanja i kulturna stvaranja. Gospodin Srećko Šestan kao delegat ministra kulture zahvalio se na ovako uspješnoj manifestaciji i samoj mogućnosti ostvarenja ovakvog projekta u tako kratkom vremenu. Zadnji, ali ne i posljednji, čovjek koji nam je u velikoj mjeri pomogao zatvoriti financijsku konstrukciju same manifestacije, predsjednik Gradske Četvrti Sesvete, gospodin Željko Blažinović otvorio je festival uz same riječi hvale. Uz fantastični dvojac Đurđu Habel i Vida Baloga festival je dobio još jednu dimenziju koja nikoga nije ostavila ravnodušnim. Sve izvođače pratio je festivalski orkestar i zbor koji je osiguralo društvo. Također obvezali smo se i izpoštovali sve zahtjeve aranžera i izvođača, od rasvjete, profesionalnog ozvučenja, generalne probe, prostorije za opuštanje prije i nakon nastupa. Sve skladbe su izvedene uživo te nam je namjera i cilj ostvariti maksimalnu kvalitetu ne ostavljajući mjesta ni najmanjim nepravilnostima.
Nagradu publike osvojila je Marija Jelovečki sa pjesmom Prigorje moje. Marija je sama napisala pjesmu, a glazbenu podlogu dao je Zlatko Marković. Također Marijina pjesma je osvojila nagradu festivalskog žirija za najbolji tekst.
Nagrada festivalskog žirija za najbolju interpretaciju ide mladom glazbeniku Dariu Šćuricu, a nagrada najboljeg aranžmana po ocjeni stručnog žirija pripala je maestru Nenadu Danu Kozigu za pjesmu Daj ruku u izvedbi Tomislava Hermešćeca uz pratnju festivalskog orkestra i ženskog zbora.
Sve prisutne su svojim nastupom oduševili iskusani, veoma poznati i cijenjeni pjevači Slavko Pavlović sa svojom pjesmom Mati koju je uglazbio njegov sin Danijel Pavlović i Dario Došlić koji nam je otpjevao Domjanićeve stihove iz pjesme Če i krova ni koju je uglazbio Ivo Lothka Kalinski.
Festivalska komisija koju su činili predstavnici hrvatskih medija, institucija te stručnjaci za kajkavski izričaj osigurali su kvalitetu festivala te su pružili sigurnost organizatoru za eventualne nesporazume ili probleme kojih nije bilo. Također jednoglasnom odlukom ustanovljeno je da nije bilo nepravilnosti tijekom festivala te su sve nagrade pravovaljane. Komisiju su sačinjavali: Ivo Kalinski, Goran Jerković, Branko Meglajec, Josip Pustički, Marijan Gradinščak i Leonida Udovičić.
Nagrade je osobno uručio predsjednik kulturno - umjetničkog društva Dragutin Domjanić Adamovec i direktor festivala Po dragomu kraju gospodin Ivan Šikić. Uz poziv na daljnje kulturno stvaralaštvo, Ivan Šikić se zahvalio svim sudionicima 1. glazbenog festivala Po dragomu kraju, kao i svim članovima društva, ali i brojnim posjetiteljima bez kojih sam festival ne bi bio ostvariv. Led je probijen - poručio je, te dodao da sa bogato stečenim iskustvom i novim idejama festival, ali i cijela manifestacija zajedno sa Domjanićem kao kulturno - povijesnim identitetom ovoga naroda kreće u ostvarivanje temeljnih ljudskih vrijednosti i prava.
