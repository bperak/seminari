Melatonin ili Praxiten kod nesanice?
Sanja, kao i mnogi drugi naši čitatelji, pati od nesanice zbog koje uzima lijekove. Zanimalo ju je koji joj dodaci prehrani mogu pomoći u njenom problemu te mogu li se kombinirati s klasičnim liječenjem. O melatoninu, kao dodatku prehrani, ali i o preporukama za zdraviji san, savjetovala ju je njena imenjakinja dr. med. Sanja Perko stručnjakinja za područje dodataka prehrani.
Pitanje:
Imam problema sa spavanjem i čitala sam o melatoninu. Čini mi se prema onome što sam pročitala da melatonin nije bezazlen i da može izazvati nuspojave te da se ne bi smio koristiti s Praxitenom koji sad uzimam prije spavanja. Zanima me vaše mišljenje. Da prekinem s Praxitenom (koristim ga samo zbog problema sa spavanjem) i da krenem s melatoninom (ako da, u kojoj dozi?). Lijepi pozdrav, Sanja Metličić
Odgovor:
Poštovana,
Nesanica je jedan od najčešćih poremećaja spavanja, a može uključivati teškoće pri usnivanju, često buđenje tijekom noći s teškoćama ponovnog usnivanja, prerano buđenje ili osjećaj umora nakon spavanja. Povremeno se može javiti u životu svakog od nas, osobito ako smo izloženi stresu, buci, promjenama okoline, promjenama u ritmu spavanja i budnosti, npr. kod promjena vremenskih zona i sl. Takve nesanice su obično prolaznog karaktera i traju do nekoliko tjedana.
Ako nesanica traje više od mjesec dana i pojavljuje se u većini noći, smatramo je kroničnom. Kronična nesanica može pratiti neke bolesti (depresija, artritis, bolesti bubrega, pojačan rad štitne žlijezde i sl.), ali i određeni oblici ponašanja mogu pridonositi njenom razvoju (konzumiranje kofeina i alkohola te pušenje cigareta prije spavanja, pretjerano popodnevno drijemanje, narušavanje rasporeda spavanja i buđenja i sl.).
Da bismo je uspješno liječili moramo otkriti uzrok. Tu prije svega mislim na otkrivanje i liječenje medicinskih ili psiholoških problema koji mogu uzrokovati ili pratiti nesanicu. Isto tako, potrebno je otkloniti spomenute oblike ponašanja koji mogu izazvati ili pogoršati nesanicu.
Nadalje, u liječenju nesanice liječnik Vam može propisati i tablete za spavanje. Vi ste spomenuli da koristite Praxiten (oksazepam) koji se ubraja u skupinu derivata benzodiazepina, a ima anksiolitično djelovanje, kao i sedativne i hipnotičke učinke, ovisno o dozi.
Za cijelu tu skupinu lijekova koji imaju depresivni učinak na središnji živčani sustav vrijedi da se moraju primjenjivati u najmanjoj učinkovitoj dozi kroz najkraći mogući vremenski period. Pri kontinuiranoj primjeni takvih lijekova duljoj od 4 tjedna moguć je razvoj ovisnosti, a pri naglom prekidanju primjene lijeka mogu se javiti simptomi apstinencije. Stoga se prekidanje liječenja treba provoditi uz postepeno smanjivanje doze.
Moram napomenuti da nemam pozitivnih iskustva s primjenom melatonina, pa Vam mogu prenijeti samo ono što sam pronašla u znanstvenoj literaturi čini se da melatonin najviše pomaže kod nesanice uslijed promjena u ritmu spavanja i budnosti, kod promjena vremenskih zona i sl. Omogućuje nam da brže zaspimo (ali prema nekim istraživanjima to se vrijeme skraćuje za samo 12 minuta) i da se manje budimo tijekom noći. Međutim, čini se da nije kod svih jednako učinkovit te da bolje djeluje kod starijih ljudi nego kod mlađih, što bi se moglo objasniti time da stariji imaju nižu razinu melatonina u organizmu. Tijekom primjene melatonina mogu se javiti i različite nuspojave, kao što su pospanost tijekom dana, glavobolja, iritabilnost, grčevi u trbuhu itd.
Melatonin se ne smije uzimati zajedno sa različitim lijekovima za Vas je osobito važno da se ne uzima zajedno sa sedativima, odnosno depresorima središnjeg živčanog sustava. To vrijedi i za biljne pripravke kao što su valerijana, gospina trava, i dr. Dakle, ako se odlučite pokušati s primjenom melatonina, morate najprije postupno prekinuti primjenu Praxitena. Preporučene su doze od 0,3 - 3 mg jedanput na dan, sat vremena prije odlaska na spavanje.
Bolesnicima se mogu preporučiti i različite tehnike opuštanja kao i prevencija, odnosno higijena spavanja:
svakodnevni odlazak na počinak i buđenje u isto vrijeme, izbjegavati drijemanje tijekom dana
Nemojte se pretjerano truditi da zaspite, jer što se više trudite, dulje ćete ostati budni.
Nemojte prije spavanja jesti velike i teške obroke, jer ćete opteretiti probavu, ali ipak pojedite neku laganiju večericu, da Vas glad ne bi držala u budnom stanju. Dobro je popiti i šalicu umirujućeg čaja poput kamilice ili melise.
Ja bih Vam najtoplije preporučila da uz postupno smanjivanje doze prekinete primjenu Praxitena (oprez nikako ne naglo), pokušate otkloniti moguće uzroke Vaših problema sa spavanjem te da primijenite navedene tehnike higijene spavanja. Kao pomoć možete primijeniti i neke biljne preparate poput SIPF-a (integralna suspenzija) pasiflore jedna žličica u čaši vode nakon večere i još jedna prije odlaska na spavanje, ili biljnih pripravaka s valerijanom, hmeljom i sl.
Želim Vam puno uspjeha i radosti
I vi možete postaviti pitanje dr. med. Sanji Perko o svemu što vas zanima vezano uz dodatke prehrani u rubrici Pitajte našeg stručnjaka
