Svečano proslavljen Dan OKZ, posebna priznanja i Dugoselcima
Svoj dan, 18 godina obnovljenog rada, jučer je uz prisutnost mnogobrojnih predstavnika državnih tijela, obrtničkog komorskog sustava te gostiju iz Poljske, Njemačke, Slovenije i BIH proslavila Obrtnička komora Zagreb. Predsjednik Obrtničke komore Zagreb Ivan Obad u pozdravnom govoru naglasio je da Obrtnička komora okuplja 23 tisuće obrtnika s područja Grada Zagreba i Zagrebačke županije, a kroz svojih 15 udruženja pomažu članovima kako bi se što lakše i uspješnije pripremili za europsko tržište. Posebnu zahvalu Obad je iskazao gradonačelniku Milanu Bandiću i gradskoj službi koji pomažu pri realiziranju gradnje Obrtničkog centra na Kajzerici, za koji je Gradska skupština, na temelju usvojenog sporazuma, prihvatila ugovor o prijenosu prava građenja. Obad je istaknuo i brojne uspješne suradnje, kako s Ministarstvom poduzetništva i obrt tako i sa Gradom Zagrebom i Zagrebačkom županijom te Hrvatskim zavodom za zapošljavanje, ali osvrnuo se i na određene probleme vezane uz poduzetničko okruženje nelikvidnost i naplatu potraživanja, poboljšanje obrazovanja, odgovornosti obrtnika te suprotstavljanje radu na crno i sivoj ekonomiji.
Da se i u teškim vremenima može dobro raditi govori podjela brojnih nagrada i priznanja istaknutim obrtnicima i osobama koji svojim djelovanjem pomažu i unapređuju obrtništvo.
Među nagrađenima našli su se i naši Dugoselci pa je tako Zlatna statua - najviše priznanje Komore otišlo u ruke Predraga Birta. Tradicija obrtništva u obitelji Birt postoji više od 100 godina, a danas je jedan od značajnijih ovlaštenih servisa Hyundai. Izdvojit ćemo uspjeh na europskom prvenstvu u otkrivanju i otklanjanju kvarova na vozilima Hyundai gdje je osvojio 2. mjesto. Više od 20 godina aktivan je u radu tijela Udruženja obrtnika Dugo Selo. Za svoj uspješan rad primio je nagradu Grada Dugog Sela 2001. godine.
Nadalje, Zlatnu plaketu s pisanim priznanjem za dugogodišnji rad u tijelima, odborima, cehovima i komisijama Komore, među osam nagrađenih, primio je i Stjepan Valjak, predsjednik Udruženja obrtnika Dugo Selo. Valjak je obrtnik od 1994., aktivan u radu Udruženja, obavlja važne dužnosti u komorskom sustavu. Posebno je angažiran u strukovnom obrazovanju u Dugom Selu. Za društveni rad nagrađen je i priznanjem Grada Dugog Sela.
I na kraju, među nagrađenim Zlatnim krugom Obrtničke komore Zagreb s pisanim priznanjem našla se je i Srednja škola Dugo Selo za ostvarenje posebnih rezultata u zaštiti i promicanju obrtništva, obrtničkog obrazovanja te raznih drugih aktivnosti. Nagradu je primila ravnateljica Darinka Svetec. Srednja strukovna škola u Dugom Selu značajan je partner Udruženja obrtnika i Grada Dugog Sela, a u njoj se obrazuju učenici za obrtnička zanimanja. U prostorima škole svake godine na jesen održava se Dugoselski obrtnički sajam na kojem se prezentiraju obrtnici iz Županije, Grada Zagreba i susjednih županija.
Tijekom svečanosti uručene su Zlatne i Srebrne diplome.
Svečanoj Akademiji povodom Dana Obrtničke komore Zagreb prisustvovali su brojni uvaženi gosti ministar poduzetništva i obrta Gordan Maras, gradonačelnik Grada Zagreba Milan Bandić, predsjednik zagrebačke Gradske skupštine Davor Bernardić, župan Zagrebačke županije Stjepan Kožić, predsjednik HOK-a Dragutin Ranogajec i brojni drugi gosti.
Ovaj svečani dan OK Zagreb iskoristili su i za potpisivanje sporazuma između Hrvatskog gospodarskog saveza i Obrtničke komore Zagreb. Obrtnička komora Zagreb zaključila je već puno sporazuma o suradnji u cilju zaštite i razvoja obrtništva koji na razne načine pridonose gospodarskom povezivanju naših obrtnika s obrtnicima zemalja Europske unije. Takve sporazume imaju s Republikom Poljskom, Italijom, Bosnom i Hercegovinom, Srbijom, Austrijom, a ovom svečanom prigodom potpisali su sporazum s dugogodišnjim partnerima u Republici Njemačkoj.
