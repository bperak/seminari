Peticijom protiv nestašnih učenika
30 prosinac 2012, 13:07
Fakini, berekini, frajeri i ostali nestašni učenici uvijek su učiteljima zadavali probleme. Zbog njih nisu mogli održavati nastavu, zbog njih ostali učenici nisu mogli usvajati gradivo, ali ih se moglo izbaciti sa sata ili primjereno kazniti. Nastavnici su se sada organizirali i traže protiv njih oštrije pedagoške mjere.
fotografija;
Danas kada prema učiteljima i nastavnicima nema dovoljno strahopoštovanja kao prije, kada su učenička i dječja prava puno veća, ovih se problematičnih učenika nije tako lako riješiti. Obično su zakinuti oni najbolji učenici kojima se zbog toga posvećuje puno manje vremena nego što su to zaslužili.
S ovim tzv. problematičnim učenicima ne mogu na kraj ni pedagozi, psiholozi i ravnatelji. Oni smatraju da učitelji moraju biti autoritativni i da sami moraju održavati potrebnu radnu disciplinu na satu. Niti jednog se učenika ne smije izolirati i tretirati kao problematičnog. Tako kaže teorija, no u praksi je to drugačije.
" Nestašni " učenici često izazivaju prikriveno divljenje ostalih prosječnh učenika. Oni su ti koji se mogu pobuniti protiv autoriteta profesora, oni mogu raditi i govoriti što ih je volja, često znaju biti i duhoviti; najdraži predmet im je tjelesni, nerijetko su to dobri sportaši, pa se tako nameću kao vođe u razredu i školi. Mirni, prosječni, dobri, neznalice, odlikaši i štreberi, svi oni pripadaju jednoj " bezličnoj " skupini djece koja rijetko dolazi do izražaja. Takvi se učenici često sviđaju i djevojčicama, što je još jedan razlog da im ostali dječaci zavide, i u njima vide potajne uzore.
Tako naši berekini, od kojima se nastavnicima diže kosa na glavi i zbog kojih imaju noćne more, na lagan način stvaraju oko sebe moć. Oni su glavne face u društvu, posebno na odmoru, u holu, na školskom dvorištu. Oni tako djeluju subverzivno na školski sveti red i poredak. Pokoja blaža kazna neće ih primiriti, već će im dati još veću važnost.
Većina roditelja takve djece ponaša se zaštitnički. Nerijetko se školski frajeri kod kuće ponašaju kao mamine maze, poslušnici i dobra djeca, pa roditelji ne vide problem u njima već u samim nastavnicima.
Zanimljivo je da se " problematični " učenici često bolje snalaze u životu od ostalih učenika, pa čak i odlikaša. Ima naravno i nemali broj onih koji završavaju na ulici, postaju kriminalci i naslinici, pa često završavaju i u zatvorima.
Škola kao sustav često želi ispred sebe vidjeti uniformirane učenike, koji će slijepo slijediti njihove plemenite ideje, njihov zacrtani plan i program. Učitelji, pedagozi i ravnatelji usprkos tome vrlo dobro znaju da učenicima treba prići individualno, da se prema njima treba ponašati s puno pažnje i odgovornosti, ali u praksi sve te dobre namjere zakazuju.
Sada su se konačno odlučili pobuniti i sami nastavnici. Evo što oni kažu:
" Udruga Nastavnici organizirano, u suradnji s nastavnicima i učiteljima iz nekoliko škola diljem Hrvatske koji su i pokrenuli ovu ideju, pokreće peticiju kojom će se od nadležnih vlasti tražiti uspostavljanje sustava učinkovitijih pedagoških mjera za koje se nadamo da će pomoći vraćanju reda u hrvatske odgojno-obrazovne ustanove. Neposredan povod za ovu akciju su sve učestalije vijesti o ekscesnom ponašanju kojim se ometa obrazovanje drugih učenika, pri čemu sustav uopće ne predviđa načine njegovog suzbijanja (ako ne računamo papirnate mjere koje predstavljaju veći problem nastavnicima nego učenicima), ali i sve većeg općeg nereda i neefikasnosti u učionicama čemu svakodnevno svjedoče deseci tisuća učitelja i nastavnika. " (http://nastavnici.org)
Što oni konkretno predlažu:
1. Udaljavanje učenika s nastavnoga sata 2. Udaljavanje učenika s nastave za tekući dan 3. Suspenziju učenika s nastave na dva ili više dana 4. Ukidanje obveze da se pedagoške mjere provode kao upravni postupak 5. Promjenu članka Zakona o odgoju i obrazovanju u kojemu se kaže da pedagoške mjere (opomene i ukori) vrijede za tekuću školsku godinu.
Čini mi se da ni ovo nije pravo rješenje i da bi ovdje trebali svoje reći školski pedagozi i psiholozi. Dakle, oni koji imaju dovoljno teoretskog, stručnog znanja, ali i prakse. Ovo nije problem koji se pojavljuje od jučer i čini se da se neće riješiti ni ovim mjerama. No, svakako je dobro da su učitelji ovaj problem podigli na " višu razinu " i da će se o ovome više raspravljati. Možda bi trebalo vidjeti kako je to riješeno u uspješnim obrazovnim sustavima kao što su oni skandinavski?
Možda se konačno nađe i neko rješenje, ali udaljavanje učenika sa sata zasigurno neće riješiti ovaj problem.
