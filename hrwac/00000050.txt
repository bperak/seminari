U Stankovcima ćemo na zemljištu od 100 hektara graditi aerodrom. Detaljni plan uređenja već je izrađen i imamo investitora. To će biti aerodrom za avione do sedamdeset putnika, rekao je načelnik Općine Stankovci Željko Baradić 
Aerodrom, solarna elektrana, dječji vrtić, otvaranje novih radnih mjesta - dio je projekata koji Općina Stankovci zajedno s partnerima investitorima planira ostvariti u idućem razdoblju, a koje je najavio načelnik Općine Željko Baradić na jučerašnjoj svečanoj sjednici Općinskog vijeća koja je održana povodom Dana Općine. Svečana sjednica održana je u novootvorenom pogonu tvrtke Vulkal u poslovnoj zoni Novi Stankovci gdje je posao za sada pronašlo deset ljudi, a kada cijeli kompleks bude gotov u njemu će raditi preko četrdeset ljudi kako je rekao direktor Vulkala Željko Kalečak. 
Struja za Šibenik 
- Prethodna izuzetna teška godina bila je godina papira. Radili smo projektnu dokumentaciju, rješavali imovinsko pravne odnose. Završili smo projekt proširenja poslovne zone Novi Stankovci za 61 hektar i od Vlade RH otkupili zemljište za 61.000 kunu. Izgradili smo kompletnu dokumentaciju za dječji vrtić, rekao je načelnik Baradić i najavio projekte za budućnost: 
- U Stankovcima će se na zemljištu od 100 hektara graditi aerodrom. Detaljni plan uređenja već je izrađen i imamo investitora. To će biti aerodrom za avione do sedamdeset putnika. Na četrdeset i jednom hektaru ljutog kamenjara gradit će se solarna elektrana snage 20 megawata što je dovoljno da se strujom opskrbi grad veličine Šibenika. Vrijednost projekta je pedeset milijuna eura. Uskoro krećemo s raspisivanjem javnog natječaja. Investitori su zainteresirani i već smo u Općini dobili sto pisama namjere. 
Nagrada Mariji Pelajić 
- U općini Stankovci uvijek ima nešto novo, konkretno stvara se dodana vrijednost. Bilo je pitanja koja je tajna uspjeha Općine Stankovci. Nema tu velike filozofije. Tajna je u načelniku Baradiću i njegovim suradnicima, njihovom radu, osmišljenim projektima i viziji ovog prostora. Tamo gdje je prije bio krš, sada je gospodarska zona koja je 2009. godine bila proglašena najboljom u Hrvatskoj. Ovaj uspjeh došao je i zahvaljujući dobroj suradnji sa Zadarskom županijom i drugim ministarstvima. Najavio bih da ćemo uskoro potpisati ugovor o financiranju izgradnje školske športske dvorane koja će se financirati iz EIB 3 programa. 
Dožupan Bunja je rekao kako ga je župan Stipe Zrilić zamolio da pozdravi sve u općini Stankovci koja je perjanica među općinama u Zadarskoj županiji. 
U sklopu obilježavanja Dana općine podijeljena su priznanja i nagrade Općine Stankovci. Priznanje je dodijeljeno Ministarstvu gospodarstva, a nagrada je pripala Mariji Pelajić učenici sedmog, uskoro osmog, razreda Osnovne škole Petar Zoranić u Stankovcima. Marija Pelajić nagradu je dobila za odličan uspjeh u školi i za ostvarene uspjehe na županijskim natjecanjima u povijesti, hrvatskom jeziku i zemljopisu. Uz nagradu načelnik Baradić poklonio joj je i laptop. 
- Mi ulažemo u znanje. Gospodarski razvoj ne ide bez razvoja znanja. Ne želimo da ljudi s ovog prostora budu pomoćna radna snaga u ovim tvornicama već želimo da budu menadžeri, ljudi na vodećim pozicijama, rekao je Baradić. 
Nedopustivo je da djeca ne idu u vrtić 
Općina Stankovci ima proračun od sedam milijuna kuna. Njegovim pametnim korištenjem ulaže se u razvoj i ne zaboravljaju se ljudi koji tamo žive. 
- Već nekoliko godina plaćamo knjige svim našim učenicima. To ove godine znači da će u džepovima roditelja ostati 120.000 kuna koje će platiti Općina Stankovci. Dvadeset i sedam studenata s našeg prostora dobivaju svaki mjesec u isti dan 800 kuna stipendije. Kada je počela recesija sve roditelje oslobodili smo plaćanja dječjeg vrtića. Bilo je djece koja nisu mogla ići u vrtić jer im ga roditelji nisu mogli plaćati. Mi to nismo mogli dopustiti, rekao je Baradić. 
Do kraja godine 815 radnih mjesta u Zadarskoj županiji 
Do kraja godine u Zadarskoj županiji otvorit će se 815 radnih mjesta, kako je najavio ministar Kalmeta: 
- Sljedeće godine taj broj će biti duplo veći, a kada se otvori Luka Gaženica on će se umnogostručiti. 
