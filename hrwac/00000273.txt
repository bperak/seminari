Udruga Zvončići je nevladina, nestranačka, neprofitna socijalno-humanitarna organizacija kojoj je cilj i svrha osnivanja unapređivanje medicinske i socijalne zaštite, obrazovanje, procesi integracije u zajednicu i zapošljavanje osoba s autizmom, ostalim poremećajima autističnog spektra kao i drugim razvojnim teškoćama djece grada Karlovca i Karlovačke županije.
Udruga je članica Nacionalne udruge za autizam i Saveza udruga invalida Karlovačke županije. Djeluje od siječnja 2011. godine, brine o 39 djece s teškoćama u razvoju, ima i 76 punoljetnih članova udruge, roditelja, stručnjaka i ostalih zainteresiranih građana. Uz pomoć djeci svrha joj je podizanje osviještenosti i educiranosti okoline o potrebama, mogućnostima i pravima osoba s invaliditetom.
U tako kratkom razdoblju Udruzi " Zvončići " je odobreno 12 projekata, primjerice projekt Ministarstva obitelji i međugeneracijske solidarnosti: Sunce na izlasku i Sunce na izlasku II integracija djece s teškoćama u razvoju u redovni obrazovni sustav, kroz koji su osigurana sredstava za plaće asistenata, i taj je projekt prethodnica projektu - ' Integracija u društvo djece s teškoćama u razvoju ' odobrenom na HRT-u. Trenutačno na projektima imamo osam zaposlenih osoba.
Upozorenje na propuste sustava u realizaciji prava osoba s autizmom, važna je zadaća udruge. U Europskoj su uniji ona zaštićena Deklaracijom Europskog parlamenta od 9. svibnja 1996. godine, a dostupnost ljudskih i građanskih prava osobama s autizmom i drugim osobama s invaliditetom mjerilo je razvijenosti i organiziranosti društva.
Da bi djeca imala što adekvatniju i redovitiju rehabilitaciju, pokazalo se da udruge moraju same osigurati sredstva i financirati stručno osoblje škola, iako je prelazak djece s teškoćama iz redovnih vrtića u inkluzivne škole sukladan i s nacionalnom i sa županijskom strategijom izjednačavanja mogućnosti za osobe s invaliditetom, Općom deklaracijom o ljudskim pravima, Deklaracijom o pravima osoba s invaliditetom te Jedinstvenom rehabilitacijom osoba s invaliditetom.
Udruga smo za najmlađu društvenu populaciju, članovi naše udruge se prvi put susreću s najtežim promjenama u svom životu odnosno na što nitko nije mogao biti unaprijed spreman jest činjenica da će i hendikep biti konstanta u životu cijele obitelji te se cijela obitelj prilagođava novonastaloj situaciji.
Za razliku od ostalih, naši su roditelji primorani na bezbrojne interakcije s različitim medicinskim, edukacijsko-rehabilitacijskim i drugim profesionalcima, tako da već do školskog uzrasta svojeg djeteta s teškoćama u ordinacijama, savjetovalištima, centrima za rehabilitaciju i drugim službama potpore provedemo više vremena nego roditelji djece bez teškoća u razvoju u cijelo svom roditeljskom " stažu ".
Njihov život je određen neprestanom neizvjesnošću i dubokom zabrinutošću za budućnost djeteta. Istodobno roditelji dobro, zapravo najbolje, poznaju svoje dijete i beskrajno ga i bezuvjetno vole.
Stoga smo se i okupili u udrugu, kako bismo lakše prebrodili svakodnevne teškoće koje nisu nimalo zavidne niti lake te jedni drugima budemo savjetnici i oslonac.
Pred nama je još puno, puno posla.
Adresa:
Prilaz V. Holjevca 6 47000 Karlovac
OIB:
01833907105
Žiro račun:
RBA 2484008 - 1105660034
RBA 2484008 - 1500182099 - ZA SENZORNI KABINET
Predsjednica Udruge: Snježana Čop
Tajnica Udruge: Marija Grgas
' ' Čovjek ne bi u potpunosti uživao u ljepoti i bogatstvu svog znanja kad u njegovu stjecanju ne bi trebalo prevladati neke poteškoće. Osvajanje vrhunaca ne bi bilo ni upola lijepo kad na tom putu ne bi trebalo prijeći mračne doline. ' ' (Hellen Keller)
