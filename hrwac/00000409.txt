Novosti
22. 04. 2013.
Šefica FINA-e ne zna kako joj posluje tvrtka; Bakici dala 50 kuna za otvaranje besplatnog računa
(Dnevno.hr) Buneta je time pokazala kako ne poznaje vlastiti sustav, a u pitanju je i pokazivanje vlastite skromnosti. Onaj koji zapravo pomaže taj se time ne busa u prsa, no to nije jedini njezin gaf u posljednje vrijeme. Upravo prikupljamo potpise punomoći za tužbu protiv Uprave FINA-e jer nisu zaposlenicima isplatili godišnje nagrade koje im pripadaju prema Kolektivnom ugovoru - rekao je Sever.
Autor: Martina Pauček Šljivak
Predsjednica Uprave FINA-e Anđelka Buneta nedavno je imala popriličan gaf iako joj je namjera vjerojatno bila drugačija. Tako je prije par dana Buneta ispričala za medije kako je nedavno dobila poziv ' jedne bake ' koja joj je objasnila da joj je račun blokiran zbog duga HRT-u.
Dug je iznosio 240 kuna. Baka je željela otvoriti zaštićeni račun kako bi mogla primiti mirovinu, ali je problem bio što nije imala 50 kuna za otvaranje takvog računa.
- Pitala sam je koja joj je adresa i poslala 50 kuna. Na žalost, ne mogu pomoći svima - kazala je Buneta.
U tome što je htjela pomoći nema ništa sporno, osim činjenice da se otvaranje zaštićenog računa u FINA-i ne naplaćuje nego je potpuno besplatno. Time je šefica FINA-e potvrdila kako ni sama nije upućena u poslovanje financijske agencije kojoj je na čelu.
Krešimir Sever, predsjednik Nezavisnih hrvatskih sindikata (NHS) rekao je kako bi Anđelka Buneta morala znati da FINA ne naplaćuje otvaranje zaštićenih računa jer je to besplatno.
Kaže kako je još krajem prošle godine Anđelka Buneta s ostalim članovima Uprave FINA-e izjavila kako ' ne može isplatiti novčane nagrade jer joj je to zabranio ministar Slavko Linić '.
Kad Linić zaprijeti
- U slučaju da je išla u isplatu nagrada rekla je kako joj je Linić zaprijetio da će je smijeniti isto kao i cijelu Upravu. A kad smo kod toga nije ministar financija taj koji odlučuje o poslovanju FINA-e nego je to posao Uprave i Linić ne smije imati veze s tim, a i nema ovlasti za donošenje i provođenje takve odluke. No Uprava se uplašila za svoju poziciju i nije isplatila radnicima novac koji im po pravu pripada. To što je Uprava rekla da im brani ministar, nas ne zanima. Iz tog razloga krećemo s masovnim tužbama za koje nema dvojbe da ćemo ih dobiti - rekao je Sever.
Tvrdi kako su Upravi već dali nekoliko puta priliku da isplati nagrade i da ne moraju ići na sud. Međutim do sad je Uprava to odbijala, a sad će im kad prikupe sve potpise zaposlenika još jednom ponuditi ruku pomirenja. Ako i ovog puta odbiju kreću tužbe.
- Prvo ćemo ići na sud s prvom tranšom sa nekoliko stotina tužbi. Ako ni nakon tog ne pristanu na isplatu angažirat ćemo odvjetnički tim koji će zastupati djelatnike FINA-e i Upravu će tužba daleko više stajati nego da su pristali odmah na isplatu novčanih nagrada - rekao je Sever.
Dodao je kako im je predsjednica Uprave Buneta zatražila da Komisija za tumačenje kolektivnog ugovora dobro prouči ugovor i vidi da li se radnicima treba isplatiti godišnja nagrada. I nakon što je Komisija ustvrdila kako Uprava ipak mora isplatiti novac, oni su to odbili.
- Nakon što dobijemo tužbu, onda ćemo podignuti još jednu tužbu protiv članova Uprave FINA-e zato jer su svojim lošim poslovanjem oštetili FINA-u koja će sad morati izdvojiti znatno veći novac nego da je poštivala odredbe Kolektivnog ugovora i zaposlenicima isplatila godišnje nagrade - rekao je Sever.
Izdvojeno
