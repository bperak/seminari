Virusi su najsitniji oblik žive materije u prirodi. Oznaku žive materije imaju zbog svojstva da se u prikladnoj sredini mogu razmnožavati. Sastoje se od genskog materijala (DNA ili RNA) i ovojnice. Virusi se mogu razmnožavati, dakle ispoljiti svojstvo da su živi (nalijepe se na postojeći genski materijal u stanici) isključivo unutar stanica životinjskog ili ljudskog organizma koje imaju sve druge stanične organe potrebne za funkcioniranje genskog materijala. Nakon spajanja s genskim materijalom stanice, genski materijal koji potječe od virusa, prema organima stanice šalje informacije i naredbe koje remete normalan život i funkciju stanice domaćina.
Znamo da se pokrovne stanice naše kože i sluznica svakodnevno obnavljaju. Stare istrošene ili oštećene otpadaju, a na njihovo mjesto dolaze nove, mlade, ali istovrsne stanice. Te stanice imaju ugrađen sustav kontrole do kada se trebaju dijeliti s ciljem obnove tkiva, a kada to više nije potrebno. Ulaskom virusa u stanicu mogu se promijeniti različite funkcije, kao i promijeniti kontrolni sustav za dijeljenje stanica, odnosno obnovu tkiva.
Humani papiloma virusi
Humani papiloma virusi (HPV) skupina su malih DNA virusa svrstanih u porodicu Papovavirida. Danas je poznato više od 100 tipova koji su svrstani u skupine niskog i visokog rizika za razvoj karcinoma. Ovi virusi ulaze u pokrovne stanice kože i sluznica u čovjeka. Zalijepe se na 6. kromosomu, vrlo blizu mjesta gdje se nalazi naš genski regulator za dijeljenje stanica, a time i regulator obnove tkiva. Stanica u kojoj se nalazi HPV više ne može kontrolirati svoj rast. Dosadašnjim istraživanjima utvrđeno je da HPV mogu izazvati u ljudi više vrsta tumora stanica koje pokrivaju kožu i sluznice (epitelne stanice).
HPV se često prenose spolnim putem i vrlo su rašireni u populaciji seksualno aktivnih osoba. Prijenos je moguć i oralnim seksualnim odnosom, direktnim dodirom kože, u razdoblju oplodnje (ulaskom spermija u jajnu stanicu) kao i prolaskom djeteta kroz inficirani porođajni kanal tijekom poroda.
Gotovo svi karcinomi vrata maternice sadrže HPV, u više od 97 % slučajeva. 15 do 28 % žena može biti pozitivno na HPV, a da nemaju klinički nalaz niti promjene u PAPA testu. Brzina javljanja promjena na sluznici ili koži ovisi o općem imunitetu, o tipu virusa i o tome je li inficirana osoba pušač ili nije. Rasprostranjenost infekcije HPV-om u seksualno aktivnih žena do 30. godine može biti visoka, do 25 %, dok iza ove dobi pada na 3 do 7 %.
Danas se u dijagnostici za medicinsku praksu koristi DIGENE-HPV test koji je Američka agencija za hranu i lijekove (FDA) registrirala kao referalnu metodu za rano otkrivanje i tipizaciju virusa. Koristimo ga kod žena, muškaraca i djece. PCR metoda koristi se za epidemiološke studije, jer se njome određuje svaki pojedinačan tip virusa zasebno. Kada se DIGENE testom utvrdi prisutnost virusa, potrebno je načiniti PAPA test koji će prikazati jačinu citološke promjene koja može ići od urednog nalaza u nizu stupnjeva: ASCUS, SIL, CIN I, CIN II, CIN III (karcinom in situ). Zatim je potrebno napraviti kolposkopiju (mikroskopska fotografija promjene na sluznici ili koži). Ova pretraga se kod muškaraca zove penoskopija. Bitno je naglasiti da u slučaju dokazanog infekta s HPV u jednog partnera, istovremeno treba provesti dijagnostiku kod drugog partnera (bris spolovila izvana, bris uretre ili na drugim lokacijama). Terapijski tretman provodi se istovremeno za oba partnera. Za vrijeme terapije potrebno je izostaviti spolne odnose. Prosječno liječenje traje 6 tjedana, a može biti kraće ili duže. Pušenje, vegetarijanska prehrana, druge selektivne dijete, stresovi i trudnoća bitno ometaju proces izlječenja.
Infekcija HPV-om ne utječe na plodnost. Kondomi nisu potpuno sigurna zaštita od infekcije jer su za HPV propusni, a i tijekom ili nakon odnosa infekt se može prenijeti s kondoma ili s prstiju.
Žene kojima su rađeni zahvati kao konizacija, LLETZ, krioterapija, medikamentozno liječenje trebaju raditi brisove vrata maternice, rodnice i vulve, jer se virus može zadržati u ovom području i podmuklo ponovno ugroziti zdravlje žene. Žene koje nemaju infekciju vrata maternice s HPV-om, neće oboljeti od karcinoma vrata maternice.
Tipovi HPV-a niskog rizika najčešće će izazvati:
bradavice na koži
papilome glasiljki
genitalne kondilome (javljaju se na penisu u muškarca, a u žena na sluznici rodnice i stidnice, na grlu maternice kao i u području međice, a mogu se proširiti i uokolo anusa, kao i na drugim dijelovima tijela)
Tipovi HPV-a visokog rizika izazivaju karcinom na mjestu gdje se nađu:
