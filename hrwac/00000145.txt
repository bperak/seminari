Bestsellere nije lako dotjerati, ali se nakon tri tržišne godine očekuje barem simbolična dorada. To vrijedi i za aktualni Mazdin model 6 koji se još od prve generacije (od 2002.) neprestano drži u samom vrhu svoga segmenta. S novom serijom predstavljenom krajem 2007., popularna se šestica primaknula korak-dva bliže premium proizvodima i pobrala brojne pohvale za naglašeno dinamičan, a istovremeno vrlo skladan dizajn.
U međuvremenu nije izgubila ništa od svoje svježine i atraktivnosti, pa bi svaki radikalni odmak od te provjerene forme bio nepotreban. Vjerojatno stoga dotjerani model na vizualnom planu nije donio revolucionarne novosti, što je uostalom i Mazdina tradicija. Prednja maska i odbojnik redizajnirani su prema obrascu viđenom na Mazdi 3, promijenjena je grafika prednjih i stražnjih svjetala te dizajn aluminijskih naplataka promjera 17 i 18 cola. Nešto više izmjena vidljivo je u unutrašnjosti: nove piano crne obloge oko instrumentne ploče, kromirane kvake, novi središnji display, novi multifunkcijski upravljač, nove presvlake sjedala... uglavnom sitni zahvati koji podižu percepciju kvalitete i stvaraju dojam skupljeg vozila.
U motornoj ponudi najveća je novost dotjerani dvolitreni benzinac koji sada ima izravno ubrizgavanje. Razvija 155 KS, što predstavlja porast od 8 KS, a nešto je veći i okretni moment i sada iznosi 193 Nm. Unatoč većoj snazi, a zahvaljujući novom sustavu ubrizgavanja i drugačije proračunatom 6 - stupanjskom mjenjaču, novi je benzinac postao štedljiviji, pa prema tvorničkim obećanjima u prosjeku troši samo 6,9 l / 100 km vrlo zanimljiv podatak za prostrani automobil srednje klase sposoban za najveću brzinu od gotovo 220 km / h. Pritom ispuh novog motora udovoljava strogoj normi Euro 5. U ponudi benzinaca ostali su 1,8 - litreni benzinac sa 88 kW (120 KS), ali s prosječnom potrošnjom smanjenom na samo 6,4 l / 100 km, kao i 2,5 - litreni četverocilindraš sa 170 KS, najsportskiji motor u ponudi.
Čišći i štedljiviji postao je i 2,2 - litreni dizelaš koji se idalje nudi u tri verzije, ali nešto drugačijih snaga: osnovni ima 129 KS, srednji 163 KS, a najsnažniji 180 KS. Sve su izvedbe dobile manje turbo-punjače koji zbog smanjene inercije turbine munjevito reagiraju na dodavanje gasa i u potpunosti eliminiraju turbo-rupu. Sada i svi dizelaši udovoljavaju Euro 5 normi, a u prosjeku troše umjerenih 5,2 do 5,4 l / 100 km, što je još jedno poboljšanje u odnosu na prije - makar i za samo nekoliko decilitara.
Kuru finog podešavanja prošao je i ovjes. Gotovo svaki element podvozja, uključujući sve spojeve ramena i pomoćnih okvira s karoserijom modificiran je kako bi se prijenos vibracija i buke do kabine smanjio na minimum i time povećala udobnost. Pritom Mazdini inženjeri nipošto nisu željeli žrtvovati izvrsnu upravljivost i držanje ceste, značajke po kojima je Mazda6 i do sada bila iznimno cijenjena.
Oprema je dopunjena nekim novim elementima, poput sustava ESS, koji pri naglom kočenju pali stražnje pokazivače smjera i tako upozorava vozila straga te uređajem HLA (Hill Launch Assist), koji automatski drži kočnice na uzbrdici i tako olakšava pokretanje vozila. Tu je i već dokazani sustav RVM za nadzor stražnjeg mrtvog kuta, koji zajedno s parkirnim senzorima i sustavom nadzora tlaka u gumama sada više nije rezerviran samo za najviše pakete opreme.
Osvježena Mazda6 u baznoj izvedbi 1.8 i CE dostupna je za 169.900 kuna. Za te novce kupac dobiva osnovne elemente nužne za udobnost, poput klima-uređaja, električnih podizača stakala ili CD-radija, no najvažnije već osnovni paket nudi cjelovitu sigurnosnu opremu sa osam zračnih jastuka i sustavom DSC. Podsjetimo, Mazda 6 već je prije facelifta bila jedan od prvih automobila koji je na pooštrenom EuroNCAP testu osvojio svih pet zvjezdica za zaštitu putnika. Druga krajnost ponude je kombinacija moćnog dizelaša CD180 i opreme GTA Luxury, koja među ostalim donosi sportski optički paket sa spoilerima i 18 naplacima, Bose ozvučenje, ksenonska svjetla, potpuno kožnu unutrašnjost, električno namjestiva sjedala s memorijom i touch-screen DVD-navigacijski uređaj s kartom Hrvatske, da nabrojimo samo ono najvažnije. Uz sve navedeno, cijena od 272.000 kuna ne izgleda pretjerano.
