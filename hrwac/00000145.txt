PROCJENA POSTURE 
Fizioterapijska procjena posture 
Uz pregled medicinske dokumentacije i uzimanje anamneze procjenjujemo posturu. Ona obuhvaća plantograf, procjenu stopala, svih zglobova ekstremiteta, evidentira sve mišićno-ligamentarne prenapregnutosti koje utječu na oblik i funkciju kralježnice, te specifične ortopedske, neurološke ili osteopatske testove. To je baza za određivanje fizioterapijskih procedura, duljine i učestalosti tretmana. Ova usluga je obavezna kod prvog dolaska korisnika. 
Zdrava posturalna pozicija obuhvaća dobro položena, stabilna stopala i gležnjeve, dovoljnu pokretljivost koljena, zdjelice sa kukovima, kralježnice, te dobru pokretljivost ramenog obruča i glave. Kralježnica mora imati normalne zakrivljenosti: uvinuće u području vrata, blagu izbočinu grudne kralježnice, te uvinuće u području križa donjeg dijela leđa. Posturalnim deformacijama možemo nazvati sva odstupanja od standardne posturalne pozicije, odnosno deformacijama posture smatramo sve ono što narušava pravilnu poziciju našeg tijela u bilo kojem položaju. Zapažamo ih od najranije dobi zbog nepravilne pokretljivosti i snage mišića, u radnom periodu zbog učestalih jednoličnih pokreta ili položaja (sjedenja ili teškog fizičkog rada), ili u starosti sa koštano formiranim ograničenjima pokreta. 
Nakon posturalne procjene evidentiramo uzrok koji može biti u mišićima, ligamentima, ovojnicama, zglobnim tijelima ili kao posljedica neke ozljede ili operativnog zahvata. 
Fizioterapeut poučava pacijenta pozicijama i vježbama koje će mu omogućiti veću pokretljivost blokiranog područja, a zatim osnažiti mišićni korzet za normalnu posturalnu poziciju. Ukoliko su smetnje veće i izazivaju bolnost nužan je ortopedski pregled i tretman, ili neka od procedura fizikalne terapije. 
Uobičajeno je da osoba osjeti problem u određenom dijelu tijela i pretpostavi da je upravo to dio koji treba tretirati. Da bi zaista olakšali bol i popravili klijentovo stanje, nužno je pronaći uzrok i njega tretirati. Obzirom na znanje, iskustvo i metode fizikalne i manualne terapije kojima raspolažemo, ne želimo korisnika učiniti ovisnim o stalnoj rehabilitaciji simptoma, već je naš cilj (ako je moguće) trajno osposobiti osobu za obavljanje svakodnevnih aktivnosti, poslovnih obaveza ili sportskih aktivnosti. Najbolju funkcionalnost možemo omogućiti osobi koju redovito pratimo. 
PREGLED SPORTAŠA 
Obuhvaća, uz osnovnu anamnezu, posturalni pregled te procjenu motoričkih sposobnosti (bez testiranja pojedinih). To je orjentacioni pregled koji služi za korekciju prenapregnutosti i daje smjernice za trening istezanja ili ciljanog snaženja pojedinih mišićnih skupina prema ciljevima pojedinog sportaša. Nužan je kod djece koja prvi put započinju sa aktivnim sportskim treningom, kod rekreativaca i naravno kod vrhunskih sportaša kako bi što bolje prilagodili svoje treninge s obzirom na posturalne i motoričke nedostatke i nepravilnosti. 
KONZULTACIJSKI PREGLED UZ TERAPIJU 
Služi za evidentiranje promjene statusa kod korisnika koji duže vrijeme nije koristio naše usluge ili tijekom dugotrajnijeg fizioterapijskog tretmana. Taj pregled je nužan zbog novog simptoma, ozljede ili procjene statusa za druge zdravstvene djelatnike. 
