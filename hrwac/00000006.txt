Gradsko kazalište Žar ptica, osnovano prije 30 godina, respektabilno je zagrebačko kazalište za djecu i mlade, jedno od najpoznatijih i najposjećenijih dječjih kazališta u Hrvatskoj. U prilog tome govori 45 000 gledatelja i 300 izvedbi repertoarnih naslova godišnje, koji se temelje na djelima domaćih i stranih klasika, kao i suvremenih autora dječje književnosti. 
2001. godine kazalište je pokrenulo NAJ, NAJ, NAJ festival, smotru najboljih dječjih kazališta iz cijele Hrvatske, koji je 2007. postao međunarodni. Iz godine u godinu Naj, naj, naj festival postaje sve popularniji domaćin poznatim kazalištima iz cijelog svijeta. Zagrebačkoj publici u vrijeme proljetnih školskih praznika, Festival omogućava da besplatno uživaju u najboljim domaćim i svjetskim kazališnim produkcijama. 
Rad kazališta obilježen je i tradicionalnim humanitarnim akcijama u rujnu: Dobrodošli, dragi prvoškolci u Vaše kazalište Žar ptica i Osmijehom do zdravlja, kao i " Nema zime u Žar ptici " koja se svake godine organizira u siječnju za vrijeme zimskih školskih praznika. 
GK Žar ptica redovno sudjeluje na brojnim domaćim festivalima, kao što su MDF u Šibeniku, ASSITEJ Čakovec, Festival glumca u Vinkovcima, SLUK Zadar, Mali Marulić u Splitu.... U posljednjih desetak godina, uspješno ostvaruje i svoju međunarodnu orijentaciju, zapaženim gostovanjima na poznatim međunarodnim festivalima u Egiptu, Mongoliji, Venezueli, Izraelu, Austriji, Poljskoj, Bugarskoj, Rumunjskoj, Srbiji, Sloveniji, Bosni i Hercegovini... 
Među više od 50 nagrada, na domaćim i stranim festivalima, GK Žar ptica trostruki je dobitnik Nagrade hrvatskog glumišta za najbolju predstavu za djecu i mlade, i to: 2002. (Bajka o ribaru i ribici), 2005. (Palčica) i 2008. (Zločestobija). 
