Zenyoga je poseban oblik yoge koji se temelji na načelima škole kineskog budizma pod nazovom chan ili, na japanskom, zen. U zenyogi se primjenjuju tri naročito značajna vida chan prakse, koja predstavljaju svojevrstan model cjelovitosti ili model cjelovitog pristupa životu, a to su: - dovođenje tijela u red, - dovođenje daha u red, i - dovođenje uma u red. 
Zenyoga se kao disciplina dovođenja tijela, daha i uma u uravnoteženo stanje koristi širokim spektrom tjelesnih položaja, vježbama disanja, dijagnostikom, korektivnim vježbama, masažom i meditacijom. Ona uključuje elemente hatha yoge, ali i mnoge kineske daoyin vježbe. 
Dovođenje tijela u red putem zenyoge vrlo je dinamičan proces u kojem razvijamo izdržljivost, gipkost, opuštenost, snagu, ravnotežu i pospješujemo protok vitalne energije tijelom. Sam trening obično započinje disanjem i pripremnim vježbama, a zatim dinamičkim i statičkim izvođenjem asana ili položaja, nakon čega slijede određeni nizovi pokreta. Svaki niz, bez obzira dolazi li iz indijske ili kineske tradicije, predstavlja unaprijed određeni skup položaja ili vježbi koji se izvodi u određenom ritmu kretanja i disanja. Taj ritam može biti vrlo dinamičan ili pak vrlo spor, ovisno o pojednim vidovima vježbanja, poput izdržljivosti, gipkosti, opuštenosti, snage ili ravnoteže, koji se žele naglasiti. Ovi se nizovi, kao i zasebni položaji, vježbaju po načelu postupnosti, od onih jednostavnijih i lakših ka onima koji su složeniji i zahtjevniji. Naredni važan vid treninga je opuštanje. Ono se provodi na dva načina, kroz aktivnost samu i u mirovanju. Od ova dva načina, mnogo je lakše postići opuštenost u mirovanju od one u kretanju, za što je potrebno mnogo više prakse i iskustva. Opuštenost u kretanju vrlo je važna zbog toga što je to ona vrsta opuštenosti koju je lakše prenijeti u svakodnevne djelatnosti, i moguće ju je dulje zadržati. Podjednako važan vid treninga je uživanje u samom vježbanju i osjećaj radosti koji narasta kao posljedica blagotvornog djelovanja vježbi na tijelo, stanja tjelesne i mentalne opuštenosti te prisutnosti u sadašnjem trenutku. 
Zenyoga koristi i posebne terapeutske metode, koje ne čine sastavni dio redovitih treninga, već se provode s vremena na vrijeme i na seminarima. Uključuju uglavnom posturalnu dijagnostiku, korektivne vježbe, masažu i usvajanje određenih prehrambenih navika. 
Dovesti dah u red u kontekstu zenyoge znači produbiti svoje disanje, disati " trbuhom " i uskladiti dah s kretanjem. Disanje je pokazatelj našeg tjelesnog i mentalnog stanja. Plitko, površno, brzo i grubo disanje ukazuje na nemiran, raspršen i zbunjen um, ali isto tako na napeto, neuravnoteženo i nezdravo tijelo. Djelujući vježbanjem na dah i mijenjajući njegovu kvalitetu izravno utječemo na stanje i tijela i uma. 
Treći vid treninga zenyoge je dovođenje uma u red. Iako su um i tijelo duboko povezani i međuzavisni, vježbanje tijela, kako znamo, obično ne rezultira dubokim duhovnim uvidima i korijenitom promjenom u pristupu sebi, drugima i životu u cjelini. Stoga je očigledno da samo tjelesno vježbanje, bez jasnog znanja o tome kako istodobno vježbati i um, nije samo po sebi dovoljno. Kao i opuštenost, um možemo vježbati u mirovanju ili u kretanju. Vježbanje uma u mirovanju u stvari označava praksu meditacije u sjedenju - tso chan (zazen). Ta praksa se obično smatra jednostavnijom, jer je um lakše umiriti kada nema nikakve tjelesne aktivnosti i kada umjesto na više stvari istodobno um usmjeravamo samo na jednu - objekt meditacije. Teže je vježbati um u kretanju, pogotovo kada se radi o složenim i zahtjevnim vježbama. No to ne znači i nemoguće, jer ukoliko vam je poznat postupak i metoda, i ukoliko ste voljni disciplinirati se, to je sasvim novo iskustvo koje čeka da ga otkrijete. Postupak opet ide od grubog ka istančanom, od vanjskog ka unutrašnjem, od tijela ka umu. Upravo kroz takvu praksu meditacije u kretanju moguće je ostvariti ideal zenyoge, a to je potpuno stapanje tijela, daha i uma u jednu nerazdruživu cjelinu što predstavlja duboko meditacijsko iskustvo samadhija, koje ima moć da u velikoj mjeri promijeni način na koji doživljavamo sebe i svijet. To je i točka u kojoj se izlazi iz područja same zenyoge i stupa na puno širu i još dublju stazu chan budizma. 
