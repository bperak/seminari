1997.
Hrvatski turistički proizvod
Promet U 1996. godini oko 17,7 milijuna inozemnih noćenja (što je tri puta manji promet od onog u 1989. godini).
Potrošnja U 1996. godini iznos oko 631 milijun USD ili nešto ispod tri puta manje nego 1989. godine.
Promet po vrsti smještaja U 1996. godini u hotelima je ostvareno oko 33 %, u turističkim apartmanima oko 15 %, kampovima oko 32 %, ostalim smještajnim kapacitetima oko 16 % te marinama oko 4 %.
Prostorna i sezonska koncentracija Tijekom ljetnog razdoblja (razdoblje lipanj-rujan) 1996. u primorskim mjestima ostvareno je oko 87 % ukupnih inozemnih noćenja u registriranim smještajnim kapacitetima i marinama.
Trajanje boravka U 1996. godini prosječni je boravak inozemnih gostiju u primorskim mjestima trajao 6,7 dana (1989. godine-8, 1 dan), dok je u svim ostalim vrstama mjesta dosegao prosječnu dužinu od svega 2,3 dana (1989. godine-1, 5 dana).
Smještajna ponuda u 1996. godini
Ukupno 646 tisuća postelja; od toga osnovni smještaj (hoteli i slično) oko 201 tisuća postelja (oko 31 %); komplementarni smještaj (kampovi, privatni smještaj, odmarališta i sl.) oko 445 tisuća postelja (oko 69 % ukupnog standardnog smještajnog kapaciteta); 40 marina s oko 10 tisuća vezova u moru
Na primorska mjesta otpada oko 95 % ukupnog smještajnog kapaciteta, oko 87 % hotela, turističkih apartmana i sličnih osnovnih oblika smještaja, odnosno čak oko 98 % komplementarnih kapaciteta
Hotelski objekti srednje, tzv. B kategorije te turistički apartmani čine preko 4 / 5 (oko 82 %) ukupnih osnovnih smještajnih kapaciteta.
Tržišta Tijekom ratnih godina smanjuje se relativna važnost tržišta zapadnoeuropskih zemalja (udio tih zemalja u ukupno ostvarenom registriranom turističkom prometu smanjen je sa 65 % na oko 55 %), dok su zemlje bivšeg Istočnog bloka višestruko povećale svoj udio.
Vrijeme nastanka turističkog proizvoda Od konca 60 - tih do početka 80 - tih godina nastalo je preko 90 % smještajne ponude
Uporišta poslovne politike i turističke politike općenito Turistički ležaj, noćenje, paket aranžmani i fiksni ugovori s turoperatorima temeljne su odrednice poslovne politike. Turistička politika podržava distribuciju, a ne marketing i prodaju kapaciteta koja bi poticala učinkovitost poslovanja.
Diferenciranost turističkog proizvoda Nema razlika u pretežitom tipu proizvoda. Postoje vanjske prirodno-ambijentalne i klimatske razlike kao osnova za diverzifikaciju, odnosno izbor odredišta.
Konkurentska sposobnost Cijene, blizina glavnih emitivnih tržišta i relativno laka dostupnost.
Trendovi restrukturiranja za postizanje konkurentske pozicije Samo naznake ideja o pravcima restrukturiranja i repozicioniranja; proces implementacije izrazito spor.
Mediteranski konkurentski krug
Uzimajući u obzir temeljne sličnosti turističkog proizvoda sunce i more, a time i sličnost tržišta kojima je namijenjen, u uži krug Hrvatskoj konkurentskih turističkih zemalja uključene su: Španjolska, Italija, Grčka i Turska,
ŠPANJOLSKA Važnost destinacije U 1994. 43 milijuna međunarodnih dolazaka; treća destinacija u svijetu te iza Francuske druga destinacija u Europi; 22 milijarde USD prihoda od međunarodnog turizma.
Smještajna ponuda 2 milijuna ležaja od čega 840 tisuća u hotelima.
Tržišta 55 % ukupnih noćenja ostvaruje se na međunarodnom tržištu od čega 90 % na tržištima zapadne i sjeverne Europe
ITALIJA Važnost destinacije U 1994. 27 milijuna inozemnih dolazaka, četvrta destinacija u svijetu, 24 milijarde USD prihoda i treće mjesto na svijetu. Smještajna ponuda 3 milijuna ležaja ukupno od čega 1,7 milijuna u osnovnim smještajnim kapacitetima
GRČKA Važnost destinacije U 1994. 11 milijuna inozemnih dolazaka, 15 mjesto na svijetu; 4 milijarde USD prihoda, 22 mjesto na svijetu.
Smještajna ponuda 600 tisuća registriranih ležaja od čega 85 % u osnovnim kapacitetima.
Tržišta 755 ukupnih noćenja ostvaruju inozemni turisti od kojih oko 92 % oni iz europskih zemalja.
TURSKA Važnost destinacije U razdoblju od 1980. 1994. bilježi najvišu stopu rasta inozemnog turističkog prometa u Europi, u 1994. godini ostvarila je oko 6 milijuna inozemnih dolazaka (22. destinacija na svijetu) oko 4 milijarde prihoda.
Smještajna ponuda 350 tisuća posjetitelja ukupno, od čega 80 % u osnovnim smještajnim kapacitetima.
Emitivna tržišta
NJEMAČKA Veličina tržišta Najjača emitivna turistička zemlja u Europi i druga na svijetu; u 1995. Nijemci su ostvarili 61 milijun međunarodnih putovanja odnosno 25 % međunarodnih putovanja u Europi; u 1994. godini Nijemci su potrošili u međunarodnim putovanjima oko 41 milijardu USD.
Motivi i preferencije Najveći dio putovanja usmjeren je na destinacije sunca i mora / jezera (20 milijuna); najvažniji razlozi su da se ' isključi i opusti ', ' pobjegne iz svakidašnjice, promjeni okolina ', ' skupi nova snaga '.
Očekivana kretanja Očekuje se daljnji rast turističke potrošnje; potražnja za udaljenim (prekomorskim) destinacijama rast će brže od potražnje unutar Europe.
VELIKA BRITANIJA Veličina tržišta Treće emitivno tržište u Europi s 29 milijuna međunarodnih putovanja u 1994. godini; s oko 22 milijarde USD na četvrtom mjestu u svijetu po potrošnji za inozemna putovanja.
Očekivana kretanja Do kraja desetljeća predviđa se rast međunarodnih putovanja.
AUSTRIJA Veličina tržišta U 1995. godini realizirano je 6 milijuna putovanja u inozemstvo (11 emitivna turistička zemlja u Europi); Austrija je jedna od zemlja s najvećim porastom inozemnih putovanja u Europi; u 1994. godini Austrijanci su potrošili 9 milijardi USD na putovanja u inozemstvo (6. mjesto u Europi).
Organizacija putovanja Većina Austrijanaca unaprijed rezervira bar dio svoga putovanja (68 %), njih četvrtina putuje u paket-aranžmanu, a oko 40 % koristi neku od tour-operatorskih ili agencijskih usluga.
Motivi ' Kupanje i sunčanje ' u velikoj se mjeri izjednačava s odmorom iako ' učenje i kultura ' predstavlja važan motiv odlaska na odmor.
Očekivana kretanja Moguće je očekivati rast turističkih paketa krojenih za tzv. posebne interese (posebice sport i kultura), u kratkoročnom razdoblju tržište će stagnirati.
ČEŠKA Veličina tržišta U 1995. godini Češka je zabilježila 2,5 milijuna putovanja u inozemstvo; u 1994. godini ostvarena je potrošnja od oko 1 milijarde USD.
Organizacija putovanja Oko 60 % Čeha djelomično organizira neki dio svog putovanja, samostalno ili preko turističke agencije; vrlo mali broj putuje u paket-aranžmanu.
Očekivana kretanja Predviđa se da će tržište rasti brže od većine tradicionalnih europskih emitivnih tržišta.
MAĐARSKA Veličina tržišta 1,6 milijuna odmorišnih putovanja u 1995. godini; u 1994. godini ostvarena potrošnja od oko 0,9 milijardi USD.
Organizacija putovanja Oko 56 % Mađara djelomično (samostalno ili preko turističke agencije) unaprijed organizira putovanje u inozemstvo.
Odredišta Najtraženija inozemna odredišta su Italija, Austrija, Njemačka i Slovačka.
Tržišna pozicija
Tijekom ratnog razdoblja u Hrvatskoj dolazi do drastičnog smanjenja njezina tržišnog udjela po svim analiziranim pokazateljima. Hrvatska je danas manje uspješna i u korištenju ukupnog i hotelskog smještaja te se nalazi u inferiornoj poziciji prema svim promatranim konkurentskim destinacijama na Mediteranu. Činjenica je međutim da je konkurentska pozicija Hrvatske najmanje ugrožena na području kampova te da su performanse toga segmenta turističke ponude konkurentne i u kriznoj 1994. godini.
Hrvatska se i u prijeratnom razdoblju u cjelini može ocijeniti kao jedna od manje uspješnih destinacija promatranog mediteranskog kruga. Ona je, naime, najmanje uspješna u korištenju i ukupnog i hotelskog smještaja. S druge strane, Hrvatska u usporedbi s ostalim promatranim zemljama postiže veću iskorištenost svoje kamp ponude. Razlike između Hrvatske i njezinih konkurenata manje su kada se promatraju pokazatelji koji odnose samo na inozemnu potražnju. Tako u odnosu prema inozemnome tržištu Hrvatska učinkovitije od ostalih rabi svoj hotelski kapacitet, a posebice onaj u kampovima.
Hrvatska je uslijed rata na njezinu prostoru također izgubila stečene tržišne pozicije na svakom od analiziranih emitivnih tržišta. Veličina je gubitaka po pojedinim tržištima različita. Najdrastičniji je pad na tržištima Velike Britanije, Nizozemske i Njemačke, pri čemu je, uslijed velikog značenja njemačkog tržišta, taj gubitak za Hrvatsku i najopasniji. Gubici s austrijskog, a zatim talijanskog tržišta su najmanji.
Hrvatska je već prije rata, odnosno u razdoblju 1985 - 1989., bilježila pad na nekim od svojih najvažnijih emitivnih tržišta: njemačkog i austrijskog.
Austrijsko i talijansko tržište pokazuju relativno veću sklonost Hrvatskoj u predratnom, ali i ratnom razdoblju.
Promatrana emitivna tržišta nisu zabilježila bitnije smanjenje potražnje za Mediteranom u vrijeme trajanja rata u Hrvatskoj što znači da je Hrvatska ponuda nadomještena ponudom drugih receptivnih zemalja.
Gubitak pozicija hrvatskog turizma u razdoblju 1989. - 1994. na tržištima Velike Britanije, Njemačke, Nizozemske i Italije najbolje je iskoristila Španjolska koja je glede povećanja ukupnog broja noćenja ostvarila apsolutno najbolje rezultate. Gubitak pozicije Hrvatske na austrijskom tržištu najbolje je iskoristila Italija. Španjolska i Italija su u prijeratnom i u poslijeratnom razdoblju najvažniji konkurenti Hrvatske na promatranim i najvažnijim europskim emitivnim tržištima.
Povratak Hrvatske na tradicionalna emitivna tržišta povezan je, u prvome redu, s povratkom na njemačko tržište čija će dinamika kvalificirati brzinu kvalitativnih i strukturnih promjena hrvatskog turističkog proizvoda. Naime, ne smije se zaboraviti da je pad turističkog prometa s tog tržišta započet prije 1989. godine pa se ukupan pad ne može pravdati samo posljedicama rata.
Potražnja za hotelima na analiziranim emitivnim tržištima u razdoblju od 1985. do1989. godine raste (oko 4 %), iako je rast tog segmenta sporiji nego rast ukupne potražnje. No, u razdoblju od 1989. do 1994. godine, uz stagnaciju ukupne potražnje, potražnja za hotelima je povećana oko 10 %. Povećanje potražnje za hotelskim smještajem posebno je naglašeno u Njemačkoj (oko 17 %) i Nizozemskoj (oko 15 %). Slijedi dakle zaključak da je na promatranim emitivnim tržištima došlo do promjene u strukturi potražnje za pojedinim vrstama smještaja uz preferiranje hotela i sličnih kapaciteta. Promjena u strukturi rezultat je, prije svega, smanjenja interesa za ostalim komplementarnim smještajnim kapacitetima, ali također i pada potražnje za kampovima.
Španjolska je među promatranim konkurentskim zemljama lider na hotelskom tržištu emitivnih zemalja. U 1989. godini u toj je zemlji ostvareno oko 41 %, a u 1994. godini oko 49 % svih noćenja u hotelima. U 1994. godini Španjolska je bila lider u Njemačkoj (Italija jer izgubila vodstvo na tom tržištu), Velikoj Britaniji, Italiji i Nizozemskoj. Italija je lider u Austriji.
Hrvatska je u 1989. godini ostvarila oko 12 % svih noćenja u hotelima s promatranih emitivnih tržišta te je po kriteriju udjela u ukupnom tržištu bila iza Španjolske, Italije, Grčke, a ispred Turske. Primjetno je smanjenje potražnje za hrvatskim hotelskim smještajem u razdoblju od 1985. do 1989. godine s tržišta Njemačke i Austrije, a rast s britanskog te posebice nizozemskog i talijanskog tržišta. Njemačko tržište bilo je najvažnije hotelsko tržište za Hrvatsku u 1989. godini (to tržište je generiralo oko 29 % svih inozemnih noćenja u hotelima u Hrvatskoj). U 1994. godini, međutim, Hrvatska je dosegla udio od tek oko 2 % hotelske potražnje promatranih emitivnih zemalja.
Potražnja za kampovima, koja čini oko 12 % ukupne potražnje s promatranih emitivnih tržišta, u razdoblju od 1985. do 1994. godine smanjila se za oko 7 %. Njemačko tržište, kao najveći generator potražnje za kampovima (u 1994. godini ono je generiralo 60 % ukupne potražnje za kampovima promatranih emitivnih zemalja), u razdoblju od 1985. do 1989. godine smanjilo je opseg tog svog segmenta potražnje za oko 5 %, a u razdoblju od 1989. do 1994. godine za oko 3 %.
U 1989. godini Italija je privlačila oko 46 % potražnje za kampovima, dok se Hrvatska uspjela pozicionirati na drugom mjestu (ostvarila je oko 36 % ukupnih noćenja u kampovima s promatranih emitivnih tržišta). Mjesto lidera Italija je u 1994. zadržala povećavši tržišni udio na oko 63 %.
Hrvatska, kao druga mediteranska kamping destinacija unutar analiziranog kruga konkurentskih zemalja, u 1989. godini bilježi smanjenje potražnje za kampovima tijekom 1985. do 1989. godine za oko 14 %. Smanjenje potražnje za kampovima tijekom ratnih godina od 62 % (što je manji gubitak od onog u osnovnom smještaju) imalo je za posljedicu smanjivanje tržišnog udjela za oko 21 postotni poen.
