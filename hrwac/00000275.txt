Svi pobjednici: Čelnici stranaka zadovoljni izbornim rezultatima
U nedjelju 19. svibnja u Hrvatskoj su održani lokalni izbori. Dakako, nas su najviše zanimali rezultati u Međimurju. Na održanim izborima za župana, gradonačelnike i načelnike te županijsku skupštinu, gradska i općinska vijeća u Međimurskoj županiji izašlo je 42.932 birača, odnosno 45,08 posto. Nevažećih listića bilo je 1.167, odnosno 2,72 posto.
Neki su pobjedu za izvršnu vlast osigurali u prvom krugu tj. dobili su više od 50 posto glasova birača koji su izašli na izbore, dok će ostali tu šansu tražiti u drugom krugu koji će se održati 2. lipnja. Više o neslužbenim rezultatima saznajte klikom ovdje. Čelnici najjačih političkih stranaka za naš portal komentirali su prvi krug izbora. Svi su zadovoljni rezultatima u prvom krugu i vjeruju u pobjednički ishod njihov kandidata ili zajedničke koalicije u drugom krugu.
Matija Posavec, predsjednik HNS-a Međimurske županije
" Prije svega želim zahvaliti svim Međimurkama i Međimurcima koji su izašli na izbore i dali podršku timu " Za naše Međimurje ". Ukazano povjerenje rezultat je jednog novog iskoraka u politici a taj je da se kampanja ne vodi mjesec dana prije izbora već kontinuirano tijekom cijelog mandata. Drago mi je da je prepoznata nova snaga i novi ljudi za izazove koji nas tek očekuju.
Lista HNS-a i koalicijskih partnera za Županijsku skupštinu osvojila je posto glasova što je više nego dvostruko bolji rezultat nego na prošlim lokalnim izborima. Kandidati za načelnike općina u Belici, Pribislavcu, Orehovici, Šenkovcu i Vratišincu pobjedili su u prvom krugu dok će se u 2. krugu boriti kandidati u Selnici, Štrigovi, Donjoj Dubravi i gradu Prelogu.
Naši koalicijski partneri, HSS i HSLS, pobjedili su u prvom krugu u Svetoj Mariji, Strahonincu, Donjem Vidovcu i Svetom Martinu. Ukupno smo povećali broj vijećnika za više od 20 posto, pa možemo biti zadovoljni. U kampanji za drugi krug izbora očekujem fer i korektan odnos usmjeren na viziju budućnosti Međimurja. "
Zoran Vidović, predsjednik HSS Međimurske županije
" Apsolutno smo zadovoljni rezultatima u prvom krugu. Od naša četiri kandidata za načelnika općine, njih dvoje i to u Svetoj Mariji i Strahonincu pobijedilo je u prvom krugu. Kandidat u Donjem Kraljevcu to će pokušati izboriti u drugom krugu. Zadovoljstvo je veliko, posebice kada se zna da na prošlim lokalnim izborima nismo imali načelnika iz redova HSS-a.
Županijska koalicija " Za naše Međimurje " također je pobijedila u prvom krugu što je dokaz da je prepoznata naša vizija kod birača. Ovo je za HSS jako dobar rezultat te zahvaljujem svima koji su izašli na izbore, a posebice onima koji su svoj glas dali HSS-u u bilo kojoj koalciji. "
Ivica Perhoč, povjerenik SDP-a Međimurske županije
" Najprije se želim zahvaliti svim biračima SDP-a i koalicijskih partnera na županijskoj i lokalnim razinama na glasovima i ukazanom povjerenju. Čestitam i suparniku Matiji Posavcu na rezultatu, kao i ostalim protukandidatima. Glasovi koje sam ja kao kandidat za župana dobio, kao i glasovi za skupštinsku listu kreću se u okviru očekivanog. U drugom krugu u kojem smo dvojica očekujem veću podršku i naravno pobjedu.
Što se tiče cjelokupnih izbora u Međimurskoj županiji, glasovi SDP-a kreću se također prema očekivanju, s time da smo izgubili dvije općine, Strahoninec i Svetu Mariju, no dobar smo rezultat polučili u Murskom Središću. Još je prerano za analize, no mislim da birači osim što su ocjenjivali politiku SDP-a na državnoj razini, žele i promjene.
U nekim gradovima i općinama gdje smo išli sa novim kandidatima smo uspjeli, prvenstveno s pozicije koju smo postavili kao dugoročni cilj jačanja SDP-a u tim sredinama za naredno razdoblje. Unatoč svemu, SDP i dalje ostaje najjača stranka u Međimurskoj županiji te sam siguran da ćemo to potvrditi i u drugom krugu. "
Josip Grivec, predsjednik HSLS-a Međimurske županije
" Liberali su izuzetno zadovoljni rezultatima lokalnih izbora. HSLS ima dva svoja načelnika, a treći nam ide u drugi krug. Naša koalicija " Za naše Međimurje " dokazala je da smo dobra ekipa, zajedno djelujemo i nema veze tko je što. Raduje me činjenica da smo pobijedili u prvom krugu, a u pobjedu sam siguran i 2. lipnja. Zahvaljujem svima koji su svoje glasove dali liberalima i našim zajedničkim koalicijama. "
Rajko Bulat, predsjednik Hrvatskih laburista stranke rada Međimurske županije
" Mi Hrvatski laburisti zahvaljujemo svim sugrađanima koji su izašli na izbore i dali svoj glas upravo nama. S obzirom da su nam ovo prvi lokalni izbori, i da smo na njih izašli samostalno, u srazu sa tri velika koalicijska bloka, ostvarili smo odličan rezultat osvojivši 23 mandata u Međimurskoj županiji, i svi naši mandatari zastupat će stavove svojih birača, jer mi odgovaramo samo njima.
Za nas će se čuti i znati u općinskim i gradskim vijećima, te županijskoj skupštni, jer ćemo svoj posao obavljati dosljedno i odgovorno. "
Darko Horvat, predsjednik HDZ-a Međimurske županije
" Gledajući postignuti rezultat HDZ i njegovih koalicijskih partnera za župana 15,73 posto i županijsku skupštinu od 17,58 posto, naravno, ne mogu reći da sam zadovoljan, međutim, idemo li pojedinačno po općinama i gradovima onda tu nalazim određenu zadovoljštinu. Moram bit zadovoljan kada su u pitanju naša dva grada Mursko Središće i Prelog, jer, praktički od 1991. godine u Međimurju HDZ nije imao gradonačelnika, a sada ga imamo u Murskom Središću, to je Dražen Srpak.
Iskreno se nadam, a rezultati iz prvog kruga to obećavaju, da ćemo gradonačelnika dobiti i u Prelogu - Ljubomira Kolareka. U svojevrsnoj reviziji nakon prvog kruga, veseli me što će HDZ vjerojatno dobiti načelnika i u Donjoj Dubravi, Kotoribi i Donjem Kraljevcu, a u drugom krugu također se za načelničko mjesto bore još i u Maloj Subotici.
Zadržali smo svoje utvrde Podturen i Dekanovec, a što se tiče potpunih rezultata nakon drugog kruga, kao i razno-raznih preslagivanja kako na županijskoj tako i na općinskim razinama, tvrdim da će biti ugodnih iznenađenja za HDZ i koalicijske partnere. "
