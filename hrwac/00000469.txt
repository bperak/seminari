U 2012. godini Volvo je prodao 421.951 novi automobil, krenula je prodaja novog Volva V40, počeli su prodavati Volvo V60 Plug-in Hybrid. To je samo dio noviteta kojih ćemo se podsjetiti.
Tijekom 2012. godine, koju su obilježili globalna ekonomska recesija i veliki izazovi za automobilsku industriju, Volvo je napravio nekoliko strateški značajnih koraka koji su osigurali uspješnu budućnost. Švedska kompanija je nastavila slijediti strategiju razvoja unatoč nepovoljnom poslovnom okruženju. Predstavljeni su novi proizvodi, značajno se investiralo u nove tehnologije, a dogovorena je i suradnja na nekoliko područja. Volvo se uspješno prilagodio općem padu autoindustrije te je svoje poslovanje uskladio s potrebama tržišta, piše vidiauto.com..
U 2012. godini Volvo je prodao ukupno 421.951 automobil, što predstavlja pad od 6,1 posto u odnosu na 2011. godinu. Povlačenje iz ponude modela C30, S40 i V50 imalo je značajan utjecaj na ukupan pad prodaje, dok novi V40 zbog datuma predstavljanja nije uspio postići maksimalan učinak. Sjedinjene Američke Države bile su najveće tržište Volva u 2012. godini.
Budućnost Volva kao jakog i neovisnog automobilskog proizvođača ojačana je multimilijarderskom investicijom u novu SPA platformu i VEA generaciju motora. SPA je fleksibilna, podesiva platforma na koju će biti postavljena većina budućih Volvo modela. Prvi automobil koji će biti postavljen na novu arhitekturu je nova generacija Volva XC90. Nova VEA generacija motora će se sastojati isključivo od četverocilindarskih motora koji će ponuditi performanse aktualnih šestcilindarskih motora uz potrošnju manju od one kod trenutnih četverocilindarskih motora.
Volvo Car korporacija testira novi brzi punjač za električna vozila koji vrijeme punjenja skraćuje na samo 1,5 sati, odnosno šest puta brže od aktualnih punjača. Jedinica za brzo punjenje pomaže kod problema poznatog kao zabrinutost oko dosega, s obzirom na to da se automobil može lako i brzo dopuniti. Novi punjač bit će ugrađen i testiran na brojnim Volvo C30 Electric modelima.
Najznačajnija novost u 2012. godini bilo je lansiranje novog Volva V40. Ovaj je automobil, zahvaljujući karakteristikama velikih Volvo automobila, spreman pokoriti konkurenciju u segmentu premium kompaktnih vozila. Bogata ponuda motora kreće se od dizelaša koji emitira tek 94 g / km C02 do T5 benzinca sa 254 KS, koji između ostalog nudi ubrzanje do 100 km / h za 6,1 sekundu. Ovaj je automobi donio i dvije svjetske sigurnosne inovacije - sustav otkrivanja pješaka, te zračni jastuk za pješake.
Na sajmu automobila u Parizu svjetlo dana je ugledao V40 Cross Country, elegantan i uglađen premium crossover. Čak 50 posto proizvodnje namijenjeno je europskim kupcima, a 30 posto kineskim. U pitanju je moćna off-road izvedba modela V40, koja se ističe za 40 mm većim razmakom od tla u odnosu na standardnu verziju. Automobil posjeduje i sustave za kontrolirano svladavanje nagiba.
Volvo V60 Plug-in Hybrid do prvih je kupaca stigao u jesen 2012. godine, a inicijalna serija od 1.000 primjeraka je doslovno rasprodana pa će proizvodnja od 2014. godine biti povećana na 4.000 - 6.000 primjeraka godišnje. V60 Plug-in Hybrid je prvi svjetski plug-in hibrid koji nudi autonomiju kretanja na električnu struju od 50 km, potrošnju od tek 1,8 litara u hibridnom modu te sportske mogućnosti u kombiniranom modalitetu, dakle tri automobila u jednom.
