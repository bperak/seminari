Statistički podaci navode da je 34 % svih žrtava pedofilije mlađe od 12 godina, a jedna od sedam žrtava spolnog zlostavljanja mlađa je od 6 godina. 
" Djeca imaju pravo biti sigurna u zajednici i zaštićena od strane zajednice. " 
Što ako dijete prizna da je seksualno zlostavljano? 
Svatko tko se suočio sa zlostavljanim djetetom zna koliko je teško tada ostati pribran i kontrolirati svoje osjećaje. Međutim, čineći ili govoreći pogrešne stvari možemo djetetu otežati ili ga dovesti u još rizičnije okolnosti i tako omesti kasniju istragu. Stoga je važno pokušati ostati smiren, ne djelovati šokirano i ne iskazivati gađenje i negativne stavove prema potencijalnom zlostavljaču (Miljković i sur., 2005). Djetetu dajte do znanja da nije krivo i da mu vjerujete. Dopustite mu da govori o onome što se dogodilo, ali ga ne prisiljavajte na to. Recite mu da je dobro postupilo obrativši vam se. Ako je pretrpjelo zlostavljanje, nemojte ga koriti jer je prekršilo osnovna pravila i otišlo onamo kamo nije smjelo. Nakon razgovora s djetetom, o svojoj zabrinutosti obavijestite lokalne stručne službe, odnosno liječnika, službenika policijskog odjela za zaštitu djece, socijalnu službu ili se obratite na telefon za pomoć žrtvama nasilja (Sanderson, 2005). 
Dobro je reći djetetu: 
da je vrlo hrabro što je ispričalo o zlostavljanju; 
da vam je drago što vam se povjerilo; 
da vam je žao što mu se to dogodilo; 
da nije samo to se događa i drugoj djeci; 
da ste tu da mu pružite podršku; 
da ćete učiniti sve što možete da mu pomognete. 
Nemojte govoriti djetetu: 
Kako možeš govoriti takve stvari o... 
Lažeš 
Jesi li siguran / na da je bilo baš tako? 
Taj grozan čovjek te je upropastio zauvijek. 
Kako si mogla / o dozvoliti da ti to radi? 
Zašto mi nisi prije rekla / o? 
Sam / a si kriv / a zbog toga (Miljković i sur., 2005) 
Mnoga se djeca plaše reakcije roditelja na razotkrivanje istine o seksualnom zlostavljanju. Negativna reakcija roditelja može pojačati traumu i utjecaj seksualnog zlostavljanja (Anderson i Alexander, 1996; Tufts, 1984; prema Sanderson, 2005), dok pozitivna reakcija na otkrivanje seksualnog zlostavljanja ublažuje njegov utjecaj, iako to nije uvijek tako. 
Važno je objasniti djetetu da je o zlostavljanju potrebno obavijestiti i druge ljude kako bi ga zaštitili, odnosno zaustavili nasilje, kao i nezlostavljajućeg roditelja kako bi mu pomogao i podržao ga. U hrvatskim zakonima jasno je naznačena obaveza prijavljivanja saznanja o nasilju u obitelji odnosno o zlostavljanju djece. U tom smislu ne može se pristati na čuvanje tajne o zlostavljanju. Zlostavljana djeca su već izgubila povjerenje u odrasle ljude i stoga je važno da im osobe kojima se obrate za pomoć ne daju lažna obećanja, obećanja koja ne mogu ispuniti (Miljković i sur., 2005). 
" Prema UNICEF-u, svake godine u okviru " seksualne industrije " iskorištava se oko 2,000.000 djece. Samo na internetu može se naći više od milijun slika spolno zlostavljane djece. " (Baza podataka o počiniteljima spolnih delikata na štetu djece, Zagreb 2008.) 
