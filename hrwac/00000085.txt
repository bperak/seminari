Izrada je u skladu klase - 700 D je čvrsto sklopljen no korištena je grublja plastika koja djeluje lošije od one na Nikon i Sony aparatima. Grip i ležište za palac su gumirani. Izvedba tipki na pozadini nije nam se svidjela radi prekratkog hoda i njihove nedovoljne izbočenosti (teško ih je napipati bez gledanja). Grip je barem dovoljno izbočen i korektno nalijeće u dlan, a moguće je nadokupiti i vertikalni grip (Nikon i Sony to ne nude u ovoj klasi). 
7 
Zaslon i tražilo 
Zakretni LCD je vrlo praktičan, a zahvaljujući 3 inča i 1,040,000 piksela prikaz je vrlo detaljan sa realističnim prikazom boja (Nikon ima lagano žućkast prikaz). Osjetljivost na dodir radi vrhunski. Optičko tražilo je svijetlo i oštro pa sumnjamo da će itko imati prigovora na njega, no suzdržavamo se najviše ocjene jer ipak nije ni približno velik i svijetao kao na full frame aparatima (nikad ni neće biti). 
9 
Baterija 
Li-Ion baterija pruža prbližno 500 fotografija iz jednog punjenja (ovisno koliko koristite bljeskalicu i live-view) što smatramo solidnim. Punjenje u priloženom vanjskom punjaču traje oko 3 sata. 
8 
Senzor i kvaliteta fotografija 
APS-C senzor ima 18 megapiksela, baš kao i onaj u modelu prije, a i u onom prije, pa čak i trećem modelu unazad (550 D)... Canon je ovaj senzor reciklirao toliko puta da smo i mi izgubili trag koliko je puta korišten (skuplji 60 D i 7 D ga također koriste). Realno još uvijek je dobar no po nekim parametrima Sony i Nikon su bolji (visoki ISO). Hvalimo JPEG procesor i mjerenje svjetla koje je vidljivo bolje nego u EOS M mirrorlessu (realna korist za JPEG korisnike). 
8 
Upravljanje, izbornik i brzina rada 
Izbornik je stari znanac; pregledan i vizualno privlačan radi različito obojanih tabova. Dodirni zaslon podiže upotrebljivost, osobito pri pregledavanju i zumiranju snimljenih fotografija. Manji prigovor upućujemo brzom izborniku koji zahtijeva dosta skrolanja do željene funkcije (no zato je tu dodirna funkcija). Brzina rada je također na visokoj razini, no ipak se osjeti lagano kašnjenje pri uključivanju ili buđenju iz " power-save " statusa. 
9 
Povezivost i pohrana podataka 
Pohranjivanje fotografija i videa se vrši na SD kartice. Prisutni su USB, HDMI, konektor za žičani daljinski te 3.5 mm ulaz za vanjski stereo mikrofon. GPS i Wi-Fi povezivosti nema no podržane su Eye-Fi kartice. 
9 
Video snimanje 
Video je dostupan pri tri rezolucije: 1920 x1080@25 ili 24 fps, 1280 x720@50fps i 640 x480@25fps. 700 D se isporučuje sa novim 18 - 55 STM objektivom (bešumni motor fokusa) što je bitna stavka za amatersko snimanje kada se koristi ugrađeni mikrofon. Uz ugrađeni stereo mikrofon, dostupan je i 3.5 mm ulaz za vanjski. Za višu ocjenu očekujemo malo bolje detalje na snimci, a ponekad je prisutan i " moire " efekt na snimkama. 
8 
Autofokus i bljeskalica 
Autofokus sa 9 točaka je brz i točan, no nemojte očekivati previše pri fotografiranju pokretnih objekata (sport), a i pokrivenost kadra bi mogla biti još malo veća. Kontrastni fokus tijekom live-viewa je zbilja spor, no niste valjda kupili DSLR da ga koristite stalno u live-view načinu? Ugrađena bljeskalica ima solidni doseg od 13 m i strši dovoljno iznad objektiva što bi trebalo eliminirati efekt crvenih očiju. Hot-shoe je prisutan baš kao i bežična kontrola vanjske bljeskalice. 
8 
NAPOMENA: Ne odgovaramo za eventualne pogreške u opisu proizvoda. 
Ukupna ocjena 
8,2 
Canon 700 D postoji samo radi toga da se prodavači mogu kupcima hvaliti najnovijim modelom za 2013. Toliko je sličan prethodnome 650 D koji je pak vrlo sličan još starijem 600 D da realno nema razlike koji od njih kupite. Birajte najpovoljniji i nećete pogriješiti. 
Ocjene dajemo od 1 do 10 za svako područje koje smatramo važnim prilikom kupovine. Ukupna ocjena se je prosjek spomenutih ocjena. 5 znači " dobar ", prosječan. Većina uređaja ima ocjene iznad 5. Trudimo se ne pogriješiti više od jedne ocjene (/ -). Imamo apsolutne kriterije, ali je subjektivan dojam često drugačiji od onoga što je na papiru. Ocjenjivanje nas podsjeća na suđenje u nogometu. Hoćete li jednako vrednovati pogodak loptom u ruku uz tijelo, ili onu koja nije uz tijelo? Treba li dati žuti karton za skidanje majice ili prigovaranje? Treba li dosuditi Dinamu penal, ako vam je sportski direktor kupio novi auto? O svemu tome vodimo računa i pokušavamo odvagnuti najbolje što možemo. Ipak, i Pierluigi Collina je griješio, pa nam oprostite i ako mi pogriješimo. Ili šaljite prigovore Hrvatskom Nogometnom Savezu. 
