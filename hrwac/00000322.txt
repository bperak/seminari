Archive for Running
Nakon jučerašnje kiše i oluje, dolazi divno nedjeljno jutro. Ovaj mjesec malo zaostajem u trkačkoj kilometraži. Nekako neformalno se dogodilo da trčim malo više od 130 km zadnjih par mjeseci i htio bih održati taj običaj. Da bih i ovaj mjesec to napravio, moram danas napraviti trening od preko 20 km. Nešto prije 11 sati krećem od kuće prema Prater u i već mnogo puta spominjanoj Hauptallee. Do Pratera sam otrčao nešto manje od 5 km, a onda nastavak trčanja. Nešto sam razmišljao da bih se igrao s fartlekima, ali sam odustao, jer je to ipak intelektualni rad, a nemam volju brojati, računati i sve ostalo. Hauptallee je naravno puna trkača, biciklista, rolera, nordic walkera, roditelja s djecom i svih ostalih.
Sri Chinmoy maraton team Ne bih ja spominjao ovaj trening, da mi nešto nije privuklo pažnju. Na jednom dijelu vidim ograđeni dio. Veliki natpis Sri Chinmoy maraton team. Zainteresirano pogledam, upitam ekipu koja se tamo mota o čemu se radi. Drugari su imali 6 - satni maraton. Sa smješkom na licu zaključim da je to samo pola Forrest Gumpa. No, organizacija je dobra. Stol s 10 zapisničara ili sudaca, jedan stoji pored dvije ploče na kojima se vide rezultati. Iza stola sa sucima dolaze stolovi i stolice s okrijepama za trkače. Dio štafetnih trkača sjedi, odmara. Neki leže na dekama. Atmosfera koja jako podsjeća na zagrebački Forrest Gump. Razlika u odnosu na zagrebačku utrku je u količini plakata koji stoje uz stazu. Mnoštvo plakata s afirmativnim porukama.
Uglavnom, odradio sam trening od 27,5 km, pri tome pocrnio po rukama, iako sam 80 % vremena trčao u hladu. Mažite se kremama protiv sunca i ne štedite na zaštitnom faktoru I pijte dosta vode dok trčite. Na Hauptallee ima dosta pumpi za vodu. Tako je nekada bilo i u Zagrebu, a onda su nekako nestale. Zdravstveni razlozi? Komercijalni razlozi? Nešto treće, što ne razumijem?
Umjesto treninga, evo me na još jednoj utrci. Prvi puta sam na Jaskanskom polumaratonu i jedino što znam je da je brdovit. Dobro, znam i da bi staza trebala biti dugačka 21,1 km. Osim samog polumaratona, tu je i utrka za djecu, koju je trčala Najmanja (1 km) u društvu s Majinim sinom i utrka građana na 5 km, koju su trčale Maja P. i Zakonita. Dakle, zabava za cijelu obitelj i prijatelje. Prvo sam pratio Najmanju na njezinoj utrci. Prije početka sam joj dao upute, a onda sam ju pratio da vidim kako će ih realizirati. Bio sam zadovoljan realizacijom, iako primjećujem da joj nedostaje treninga.
Trkači na 5 km i polumaratonci su startali zajedno. Na početku krećem polako, uz razgovor s Berom C. Bero C. je kolega iz firme za koju radim. Bili smo zajedno na mnogim utrkama. Držimo lagani tempo. Na trećem km osjećam težinu u trbuhu. To je posljedica nepravilne odnosno nesportske prehrane zadnjih dana. Jučer proslava firme starije kćeri, jutros torta i sokovi za doručak. Kao da imam kamenje u trbuhu. Bero polako odmiće, a sustiže me Ranko G.. Nije mi bilo do razgovora. Tek je 4. km, tempo pada, a Ranko je produžio. Ubrzo ga više nisam vidio. U međuvremenu su me prestigli mnogi trkači. Tek oko 5 - 6 km se uspijevam stabilizirati i pratiti trkače ispred mene. Počinju uzbrdice. Održavam tempo kao i ostali trkači iz grupe. Grupa je malo razvučena, ali tu nas je jedno šestero, sedmero koji se povremeno pretjećemo, što uzbrdo, što nizbrdo ili na okrijepama, ovisno o mogućnostima i afinitetima. Putem nas pretjeće vozilo Hitne pomoći. Pitam se jel trkač i jel to posljedica grčeva. Nakon prolaska najviše točke, počinje nizbrdica. Na moje čuđenje, ostatak grupe ubrzava i polako nestaje. Srećom ne svi. U međuvremenu primjećujem da više nemam težinu u trbuhu. Nizbrdica me vuće. Moja masa mi pomaže u ubrzavanju, potrebno je da noge prate taj tempo. Polako sustižem neke sporije ili umornije trkače. Tempo je oko 5 min / km, pa čak i brži od toga. Uskoro u daljini vidim Ranka. Totalno sam iznenađen. Bilo je to negdje na 14. kilometru. Trebalo mi je par kilometara da ga sustignem i na kraju i prestignem. Čudio sam se toj promjeni. Odjednom imam snage i brzine. Povremeno sam si mislio da bih trebao usporiti da me kasnije ne zaustavi kakav zid. Uzbuđenje dostizanja i prestizanja drugih trkača je bilo preveliko. Pogotovo kada vidim lice iznenađenog trkača, koji se čudi od kuda stižem tom brzinom i odmornošću. U daljini prepoznajem Beru. Još jedno iznenađenje. Na početku utrke, kada su me Bero i Ranko ostavili, nisam vjerovao da ću ih vidjeti prije kraja utrke. Udaljenost izmedju Bere i mene je velika. Ponovo me pali ideja da ga dostignem, pa da zajedno uđemo u cilj. Ne mogu reći da postoji rivalitet između nas dvojice, ali volim usporediti moj rezultat s njegovim. Blizu smo po rezultatima. On rijeđe trenira, ali ima bolje fizičke predispozicije, a ja nešto više treniram, ali i nosim veći teret na kraćim nogama. Dolazi još jedna žešća nizbrdica, gdje se potpuno prepuštam pomoći gravitacije. Razlika se smanjuje, a uzbuđenje raste. Dostižem Beru Zapuhan sam, pozdravljam ga gestom. Nastavljam dalje, imam dobar zalet. Ispred mene ima dosta trkača. Pun samopouzdanja trčim dalje. Uskoro dolazi lagana uzbrdica. Osjećam ju u nogama. Borbeni duh ne dopušta da sada posustanem. Prestižem još nekoliko trkača. U daljini vidim Ivu R. Još jedan izazov. Zapravo dva izazova, jer ulazimo u Jastrebarsko i tu je zadnja uzbrdica i to zahtjevna, pogotovo nakon 20 kilometara. Trudim se održati dobar tempo, koliko to mogu nakon svega što sam danas prošao. Ivu ne uspijevam dostići, ali sam radostan. Obzirom na konfiguraciju terena i poteškoće koje sam imao na početku utrke, izuzetno sam zadovoljan postignutim vremenom. Stigao sam 61. od 124 natjecatelja, a 10. sam u svojoj kategoriji M40.
AK Jastreb 99 je napravio odličnu organizaciju. Cijena startnine je 80 HRK. Cijena je pristojna, a uključuje okrijepe, besplatno pivo i sokove, odličan grah, kotlovinu ili tjesteninu na kraju utrke. Majica sa zanimljivim logotipom i originalna medalja su u finisher vrečici. Dovoljno okrijepa obzirom na brda i sunčano i toplo vrijeme. Za svaku pohvalu, a pogotovo jer je na kasnijim okrijepama bilo limuna, naranči i u ključnom trenutku gaziranih, slatkih pića. Kasnije je bila tombola, na kojoj sam dobio vrečicu s pekarskim poklonima.
Ideja Već par godina razmišljam da bi bilo zanimljivo otrčati maraton u svim glavnim gradovima u kojima grupacija u kojoj radim ima svoje firme. Pokriti tzv. footprint grupe. Za sada sam trčao u Ljubljani, Beču i Zagrebu. Ove godine je ideja postala realnija jer sam upoznao kolege iz Makedonije, a uz to radim i družim se u Beču s kolegicom iz Makedonije. Prijavio sam se za utrku, s njom dogovorio smještaj u njezinom stanu (da ne bi bilo insinuacija, ona je ostala u Beču, btw, thanks Oli), kupio avionsku kartu, spremio tenisice i krenuo. Kad već spominjem utrke u footprintu Grupe, bit će teže realizirati Beogradski maraton, jer je istog dana kad i Bečki maraton, a Bečki mi se za sada ne propušta, to je ipak poseban doživljaj. Rado bih otišao u Sofiju (također imam kolegice iz Bugarske) i Minsk. Za Minsk nisam našao nikakve informacije, imaju li i kada maraton. Začudilo bi me da nema. Što se tiće Vaduza, tamo bih trebao protrčati svim gradskim ulicama nekoliko puta.
Pinklec na rame Budim se prije alarma za ustajanje. Postoji pozitivno uzbuđenje. Spremam se brzo i prije vremena krećem na vlak do aerodroma (hrv. zračne luke, ger. flughafen). Uzimam jeftiniju i sporiju verziju vlaka. Manje nego duplo sporije, ali zato deset puta jeftinije. Dolazim na aerodrom i ostajem začuđen veličinom. Kartu sam rezervirao i platio preko weba. Imam isprintan nekakav papir i sada bih ga trebao pretvoriti u putnu kartu. Gledam po aerodromu gdje piše Tickets. Nalazim dvoranu s puno šaltera i samoposlužnih stolova. Na mnogobrojnim šalterima radi tek pokoja osoba. Uglavnom su prazni. Nalazim šaltere Austrian airlinesa. Od 10 - ak šaltera, na samo jednom je osoba koja komunicira s putnicima. Stajem u red i čekam. Čekam. Red sporo ide. Izgleda da je ovo šalter za pritužbe ili na šalter idu samo oni koji imaju problem. Sada već žalim što nisam probao nešto napraviti na Quick Check-in automatu. Napokon do mene dolazi stjuardesa (domačica) i kaže da ju pratim. Pomalo zbunjen, krećem za njom. Kroz glavu prolaze pitanja. Zašto baš sada, kad sam ja na redu? Jesam li nešto, jesam li sumnjiv službi sigurnosti, koknuše zamotanog bradonju, pa je sada frka u obavještajno sigurnosnom svijetu. Pratim ju, a ona me odvodi u nekakav VIP lounge. Tamo me dovodi do šaltera i predaje kolegici. Kolegici objašnjavam zašto sam bio u redu, što želim. Ova malo zbunjeno gleda. Nemam nikakav problem, nije joj jasno da sam došao podignuti kartu. Ugodno mi objašnjava da to mogu napraviti puno brže na Quick Check-in automatu. Ponekad se baš osjećam kao provincijalac. Posljedica je to smanjenja troškova, povećanja efikasnosti i profitabilnosti. To su svete riječi u poslovnom svijetu, a ja sam jedan od svećenika te religije.
Skopje Infrastruktura je u lošijem stanju, nego u Zagrebu, ali mislim da je usporediva s manjim mjestima u Hrvatskoj. Trenutna vlada gradi staru jezgru, koja će biti starija nego ona koja je bila prije. Rekao bih da ih pere megalomanstvo. Grade spomenik Aleksandru Velikom od 34 metara. Na brežuljku iznad grada je Kale (tvrđava). Lijepa je, ali zatvorena zbog vjerskih i nacionalnih tenzija. Kad spominjem megalomanstvo, spomenut ću i velike lavove, koji čuvaju most. Dojam je odprilike kao kad dođete u ruralne dijelove, pa vidite dva lava na ulazu u dvorište, s time da su ovi veliki. Nacionalni ponos i potreba za identitetom ih pere kao i Hrvate. Vjerojatno posljedica osjećaja ugroženosti od susjeda, koji su mnogobrojniji stanovništvom. Imena iz povijesti su česta. Tu je bolnica Filip 2, stadion arena Filip 2 (vtori), često spominjanje Aleksandra Velikog, kipovi s antičkim ratnicima. Podsjetilo me to povezivanje njihove povijesti s Makedoncima iz predslavenskog doba na sličnu povijest hrvatskog naroda, koji je po nekim povjesničarima došao iz Irana. Nezaposlenost je navodno 30 - tak posto. Prosječna plaća je 300 eura. Ljudi su puni kredita, a ovrhe su česte. Državni aparat je mnogobrojan. Za sportski život mi se činilo da ne postoji, no u subotu, dan prije maratona sam trčao uz gradsku plažu na Vardaru i bilo je dosta ljudi. Sam Vardar je blatnjav. Na spomenutu gradsku plažu su doveli pijesak i pokušavaju to srediti, kao što je u Beču. Trče uz Vardar, dok bi moj izbor bio park koji je u blizini, gdje ima hlada i pitke vode. Park je na žalost zapušten, a ima potencijala. Dala bi se napraviti lijepa staza za rolanje, ugostiteljska ponuda, sportski sadržaji. Na samom Vardaru sam vidio stazu za kajak / kanu. Javni prijevoz je u lošem stanju. Čak bih rekao u izrazito lošem stanju. Noćni život postoji. Izlazi se kao i u Zagrebu, po birtijama i klubovima. Nisam bio u narodnjačkim, nego u suvremenim. Cijene su kao u Zagrebu ili nešto niže. Ne znam kako to uspijevaju financirati. Žene su lijepe. Komparacija s Austrijankama, bi bila neprikladna, ali moram reći da imaju neku toplinu i slavensku dražesnost. Chill out, laganini, smiren prelazak po trgu. Promatrao sam ljude na trgu. Nema užurbanosti kao u Beču. Sve je nekako opuštenije. Divno za peglanje moždanih valova (talasa). Glede noćnih izlazaka, žao mi je da više ne cijene staru čaršiju, koja je bila mrtva. Noćni život se polako vraća u nju, možda prepolako po mom mišljenju, a divna je. Nema stanovništva kojem bi smetala buka, a posjeduje romantičnu ljupkost starine.
U se, na se, poda se Klopa je super. Možda je pravi razlog mog posjeta gurmanski maraton, a ovaj trkački je samo paravan. Gurmansko istraživanje i orijentacija je počela nedugo nakon slijetanja. Počelo je od Starog bureta i šarske pljeskavice, a ostatak nisam u stanju niti nabrojiti. Zanimljivi kruhovi, lebovi pa različiti fini sirevi, meso na razne načine. Skopsko pivo koje svojom gorčinom podsjeća na hrvatska piva. Kao što sam već spomenuo, žene su im lijepe, paze na izgled, tipično slavenski. Za odjeću se uvijek nađe novaca. Muškarci su im također uredni, drže do izgleda. Zaboravite na prodavače lubenica i paprike i njihov izgled. Ekipa na skopskim ulicama i trgovima izgleda isto kao na zagrebačkim trgovima i ulicama.
Kanjon Matka je u blizini Skopja. Lijep kanjon i priroda. Dobro za trekkinge. Da bi došli do tamo, morali smo proći kroz neka albanska sela. Moji domaćini su se prisjetili sukoba iz 2001. U svakom slučaju, za Albance kažu da su vrlo radišan i bogat narod. Vratimo je još malo na izgled. Neki nose tradicionalnu odjeću i odjevaju se u skladu s muslimanskim običajima, no neki su odjeveni potpuno europski. Glede fizionomija, navodno postoje dva plemena ili roda (Toski i Gegi), nisam baš dobro shvatio. Jedan od tih rodova ima specifičan izgled, a drugi izgledaju tako da ih Makedonci ne mogu identificirati kao Albance. U svakom slučaju, okolina ne gleda blagonaklono na parove koji su iz različitih zajednica.
Utrka Prije utrke sam se našao s trkačima iz makedonske podružnice. Ugodno me iznenadilo da ih je više, nego trkača iz hrvatske podružnice. Istina je da su svi osim jednog trčali utrku na 5 km, a taj jedan je trčao polumaraton. Imali su majice s logom firme, za razliku od hrvatske podružnice. Priznajem da me to rastužuje (što Hrvati nemaju majice). Na startu se okupilo približno isto trkača kao na zagrebačkom maratonu. Krenuli smo. Od samog početka mi je puls bio dosta visok. Na 8. km mi je Garmin ostao bez struje, pa vas neću gnjaviti s grafovima, prosjecima po km i slično. Prvih 21,1 km sam otrčao za 1:54:00, no osjećao sam se umorno. Negdje na 22. km sam prohodao prvi puta i uzeo energy gel. Kasnije sam šetao na svakoj okrijepi, a ponekad i češće. Jednostavno, nije bio moj dan. Možda biometeorološki uvjeti, možda premorenost gurmanskim maratonom, možda posljedica visokog pulsa u prvom dijelu utrke, sve u svemu, napravio sam najlošije vrijeme u maratonu. Zadnjih par kilometra sam si našao partnera (Miljurko Đ.), pa smo pričali i bili si alibi da ne trčimo. Motivacija mi je snažno pala kad sam bio siguran da ne mogu stići ispod 4 sata. Na pamet je dolazila ideja o odustajanju, ali sam ju uspješno otjerao više puta. Imam dojam da me je ova utrka trebala naučiti da prihvaćam i loše rezultate kao nešto normalno. U razgovoru s drugim, iskusnijim trkačima, koji su u svojoj karijeri imali i rezultate 1:16 na polumaratonu, shvatio sam da i oni imaju oscilacije i loše rezultate. Čak i kada su pripremljeni. Prihvaćam ovaj rezultat. Mogu se nositi sa spoznajama koje mi donosi.
Pripreme Nisam puno razmišljao o strategiji, nisam razmišljao koliko ću brzo trčati na pojedinim dijelovima staze. Znao sam da želim rezultat ispod 4 sata i da to moram odraditi u tempu manjem od 5:40 min / km. Ove godine sam radio zimsku bazu. Ne u potpunosti, ali puno više nego prijašnjih godina. Do ovog trenutka sam otrčao 5 polumaratona. Sve je to dobro, ali imam samo tri treninga duža od 22 km. Jedan je LSD s kraja prvog mjeseca, a drugi je Zagorje Trek (iako se ovdje ne može govoriti o treningu). Imao sam opravdani razlog za zabrinutost što će se događati iza 30. km, a pogotovo između 35. i 37., gdje obično naiđem na zid.
Carboloading Već sam ranije uočio da carboloading ima pozitivan utjecaj na moj organizam. Bilo to uočavanje subjektivno ili objektivno, vjerujem u to. Prvo sam četiri dana bio na proteinima, što mi nije bilo baš lako, ali sam izgubio 1 kg mase, što je svakako pozitivan utjecaj. U petak sam prešao na ugljikohidrate (popodne, nakon ručka), što je uključivalo i pivo, tzv. rehidratizacija i B-vitaminizacija. U subotu sam organizirao pasta party za dio hrvatskih trkača, za koje sam znao da će biti u Beču. Odziv je bio nešto slabiji nego sam očekivao. Dio se povrijedio na marginalnim životnim poslovima. Hvala onima koji su došli, nadam se da su imali ugodno druženje.
Gužva na startu koja je potrajala, pa prema komentarima mog kolege Berislava C. do samog cilja, a po meni barem prva tri kilometra, što je utjecalo na dosta sporije prolazno vrijeme.
Vrijeme je bilo suho, što je bitno, jer nekoliko dana ranije je bila predviđena kiša. Bilo je sunčano, pa se tragovi vide na mojoj koži i prilično toplo (16 C). Vjetar na samo jednom mjestu, ali mi je odgovarao. Zabava uz cestu i organizacija, mogu samo ponoviti komplimente od prošle godine.
Prvih 2,5 km sam trčao uz Zakonitu. Bilo je puno ljudi i s ranijih utrka sam naučio da je preskakanje sporijih trkača naporno. Narušava ritam, troši energiju. U tom laganom trku se javljaju stari znanci, bol u prednjem dijelu potkoljenice, a u novije vrijeme i čudno rezanje u koljenima. Obraćam pozornost na njih, zaključujem da je sve po proceduri i u redu, te i zaboravljam na njih, dok pokazujem zgradu u kojoj radim. Nakon što su me prošli pace makeri za 4 sata, ostavljam Zakonitu i odlučujem ih pratiti. Do 5. km ih prestižem i susrećem Berislava C. s kojim se družim slijedećih 5 km. Trčimo, razgovaramo i zabavno nam je, a onda Bero odlučuje ubrzati. Dok trčim, razmišljam o gradu i trasi. Sada staza za mene izgleda drugačije. Tu su sjećanja, znam gdje sam trčao, znam gdje se nalazim, prepoznajem križanja, sjećam se utrke po Ring u, ulaska u Linke Wienzeile, prolaska pored moje stanice (Pilgramgasse) podzemne željeznice linije U4 i ulice kojom idem do stana, prolaska pored Schönbrunn a, ulaska u vanjski dio Mariahilfer Strasse. Prelaska na unutarnji dio iste ulice i prolaska pored stanice (Zieglergasse) podzemne linije U3. Osjećam se kao u Zagrebu. Sve mi je poznato, kao da sam doma. U takvim razmišljanjima završavam prvih 21. km. Polumaratonci završavaju svoju utrku, a za mene počinje drugi dio.
Drugi krug Na stazi je manje trkača. Trči se ugodno, bez preskakanja, ali i bez osjećaja osamljenosti. Uvijek je netko oko mene. Povremeno me prelaze trkači iz štafete, ali se događa da i ja prelazim njih. 22. i 23. kilometar ide kroz dio grada koji ne poznajem, no ubrzo dolazimo na Obere Donaustrasse, gdje s radošću gledam zgradu u kojoj sam radio na početku izaslanja. Još uvijek sam svjež i trčim bez problema. Iza 27. kilometra osjećam da se nakon svake okrijepe sve teže pokrećem i vraćam u tempo trčanja. Odlučujem pratiti jedan par (žena i muškarac), jer mi njihov tempo odgovara. Pokušavam na taj način spriječiti tendenciju usporavanja. Do sada sam išao samostalno po svom tempu, bez potrebe da ikoga pratim, ali sada mi treba netko za podršku. Na 29. kilometru, kada smo ušli u nekakvu šumicu, ženska ubrzava, a frajer zaostaje. Došlo mi je da ga bodrim, da mi se ne raspadne grupa za podršku. No, nisam ništa rekao, nego produžio. Ženska skreće u šumicu i skida hlaćice. Obavlja nuždu. Par kilometara kasnije me dostižu.
Vrijeme krize 3 x km Ulazim u područje 3 x kilometra. Često pomišljam da bih mogao naletiti na zid. Prošle godine su se tenisice počele lijepiti ranije, no znam da nisam pripremljen za maraton. Prošla je i zadnja izmjena štafeta. Trčimo po Hauptallee. Drveće je zeleno. Nevjerojatna preobrazba u zadnja tri tjedna. Bilo je sve golo i sivo smeđe, a sada je divno zeleno, lijepa hladovina. S razglasa se čuje neuobičajena glazba. Ne znam što je puštano, ali me podsjetilo na Morriconea / Vangelisa ili na nekakvu glazbu za filmove s temom beskrajnog prostranstva svemira. Glazba od koje mi se naježila koža. Čudne emocije su se pojavile, a onda je još pirkao hladan vjetar i sve mi je bilo vrlo čudno, gotovo jezivo, ali ne zastrašujuće, nego, nekako božanski. Imao sam dojam da sam u nekakvoj svijetlo plavoj bliještećoj energiji. Nekakva radost me obuzela, nekakvo ushićenje, osjećaj koji mi je teško opisati. Božanstveno. Pomislih si, jel to zakašnjeli endorfin? Ili posljedica neprovjerenih stimulacijskih pripravaka? Uglavnom, potrajao je taj osjećaj i u povratku po Hauptallee, do 35. kilometra. Iskustvom sam naučio da na zid nailazim baš između 35. i 37. kilometra. Ovaj put prepoznajem mjesto gdje sam prošle godine imao veliku krizu, no prijašnji osjećaj još živi u meni i bez straha ulazim u te kilometre i iz bahatosti pojačavam na maloj uzbrdici na početku 36. kilometra. Kasnije osjećam početak grčenja mišića u stražnjem dijelu natkoljenice. Razmišljam o mišiću i zamišljam kako se opušta u međukoraku. Uspijevam izbjeći grčenje, uz gubitak od samo 15 sekundi. Prepoznajem mjesta gdje sam prošle godine imao krize, a ove godine ih prolazim bez problema. Radostan sam, a vidim i da bi vrijeme moglo biti vrlo dobro. U tom osjećaju mi pomaže i krivo računanje, pa jedno vrijeme živim u iluziji da bih mogao rušiti svoj rekord, koji je star skoro tri godine.
Cilj Zadnji kilometar je poticajan. Mnoštvo ljudi koji navijaju, bodre. Prolazak kroz vrata, kao veliki slavoluk onima koji nisu odustali, tribine, navijanje, zeleni tepih, zadnje ubrzanje, ulazak u cilj. Opet me obuzimaju neki čudni osjećaji. Kao da mi je ovo prvi maraton. Nekakva potreba da plačem. Naravno, obuzdao sam ju. Dobijam finisher medalju. Ovaj puta nisam potpuno iscrpljen, nisam dezorijentiran, potpuno sam cool. Srećem Katju B. Pozdravljamo se. Odlazim prema izlazu.
Kola hitne pomoći skupljaju trkače. Sirene zavijaju. Meni je sve u redu, normalno hodam, probijam se kroz gužvu. U glavu dolazi pitanje, jesam li mogao bolje, brže. Nebitno. Bit će prilike. Uspio sam održati ritam, nisam imao curenja, odnosno nalet na zid.
Negative split Štoviše, uspio sam na maratonu napraviti negative split. Time sam se igrao ove sezone na polumaratonima, a evo sada i na maratonu. 1. HM: 1:56:31 2. HM: 1:55:03 Iz gornje slike / grafa se može vidjeti da sam lijepo održavao tempo, manje oscilacije su posljedica gubljenja vremena na okrijepama.
Osim što je prenošen na televiziji u živo, na ORF eins, Bečki maraton u brojkama: - natjecatelji će konzumirati 12 tona banana i naranči te 60.000 müsli barova - 15 kamiona će prevoziti odjeću natjecatelja sa starta na cilj, odjeća će biti stavljena u 25.000 posebnih plastičnih vrečica - prosječna starost natjecatelja je 38 godina - 74 % natjecatelja su muškarci, 8.320 žena nastupa na utrci - 250 mobilnih Toileta je postavljeno uzduž staze, uključujući start i cilj - 3.500 (ili 2.500, ovisno o izvoru, netko je očigledno napravio tip feler) suradnika sudjeluje u planiranju i organizaciji najvećeg austrijskog trkačkog događaja, od toga 240 policajaca i 450 redara - 30.000 medalja je podijeljeno sudionicima - 70.000 litara mineralne vode i napitaka je darovano - 130.000 komada ziherica je dano za pričvršćenje startnih brojeva - 400.000 gledatelja je pratilo utrku pored staze
Po novinama sam našao još zanimljivih podataka: 187 zaposlenika čistoće je dovelo grad u red. Sakupili su 40 tona smeća, 1,2 tone plastičnih boca, koje su zapakirali u 500 vreća za smeće. Zadnji je u cilj došao 52 - godišnji britanac Rory Cliffe u vremenu 6:03:17. Haile Gebrselasie je otrčao polumaraton za 1:00:18. U utrci je nastupilo 32.542 natjecatelja. Procijenjeno je da je od maratona uprihođeno 18,4 milijuna eura.
Čestitke, pozdravi i sve ostalo: Čestitam svojim drugovima trkačima, koji su nastupili na Riječkom polumaratonu i postigli dobre rezultate. Čestitam svima. Osim Londona, ovaj weekend se trčao i Beogradski maraton, koji bi rado trčao jednom, ali je u vremenskoj koliziji s Bečkim maratonom.
Da odmah prijeđem na objašnjenje ovog intrigantnog naslova, dok još mogu čohati jajca. Sunčana i divna srijeda, odlučujem otići do Pratera i trčati po Hauptallee (Glavna aleja). Tijekom zime sam trčao po kvartu, već mi je dosadilo, pa da vidim malo ljude kako trče i kako se pripremaju za skorašnji Bečki maraton. Dok sam još vezao bicikl (došao sam s biciklom), vidio sam nekakvu gužvu. Mislio sam da je nekakva učenička ekskurzija. Priđem bliže, a kad ono skupina od 30 - ak žena. Radosno pomislim, kako je to lijepo da su se trkačice okupile. Kako sam im se približavao, uočim da iz suprotnog smjera dolazi još jedna takva skupina. Još od jeseni stoji plakat koji poziva na treninge, ali nisam stigao detaljnije pogledati i činilo mi se da je navedeno vrijeme kada sam uglavnom na poslu. Počeo sam si vrtiti priču, kako bi to bilo lijepo vidjeti u Zagrebu ili u Hrvatskoj i odmah se pitam, koliko dođe žena na ženski polumaraton između Zagreba i Velike Gorice. U tim razmišljanjima mi u susret dotrčava i treća skupina. Odmah računam, to ih je već stotina Toliko žena koje trče, neću u Hrvatskoj vidjeti do kraja života (ne nužno mojeg) Razmišljam kako ću to sve napisati na blogu, ali moram paziti na datum objave, jer će još netko pomisliti da je prvotravanjska šala. U tim razmišljanjima natrčavam na četvrtu i petu skupinu. Polako mi postaje monotono brojanje, kao broj prelaska preko potočića na Dotrščinskom krosu. Žene povremeno trče, pa malo hodaju, pa opet trče. Jedna među njima ima zeleno-bijelu majicu i na leđima joj piše da je trenerica. Ostale imaju drugačije majice, ali dominiraju ljubičasta s DM-ove utrke za žene te crne i plave s Vienna night run. Jesam li u raju? pitanje je koje mi je prošlo kroz glavu. Pravi raj za trkače. Svi trče Nailaze šesta i sedma skupina, sada već statistički zbrajam koliko je to žena. To su žene svih starosnih skupina, svih težinskih kategorija i sve trče. Sada razmišljam da se moram ozbiljno okrenuti triatlonu, jer tamo još uvijek postoji dominacija muškaraca. Treba u svem ovom ludilu zadržati seksualni identitet. Trčanje je za žene, triatlon za muškarce Ova izjava je više provokacija, no, često muškarci koji trče, imaju na sebi triatlon odijela, pa sam na temelju toga napisao ovu izjavu. Da ne bi bilo ljutnje. Osma i deveta skupina su čak i brojnije nego prethodne. Rekao bih da je u svakoj bilo preko 60 žena. I tu je kraj Po mojoj slobodnoj procjeni, na stazi je organizirano bilo 400 - tinjak žena. Kad kažem organizirano, to znači da je bilo i solo trkačica. Što se tiče muških, vidio sam jednu skupinu od šest trkača, ostali su bili sami. Ako to smijem reći, obzirom na količinu trkačica. Mislio sam da me još malo što može iznenaditi s ovim životnim iskustvom, ali samo uviđam da mi je mašta ograničena. Kasnije je to nepregledno mnoštvo žena imalo organizirano istezanje, a ja sam otrčao u još jedan krug, pokušavajući podignuti mjesečnu kilometražu. Bog je velik
Cijeli tjedan je bilo lijepo, sunčano i toplo vrijeme, a za nedjelju su najavili 7 C i kišu. Nezadovoljan takvom prognozom ipak odlazim na utrku. Dok sam dolazio, bilo je hladno i puhao je vjetar. Razmišljao sam kako se odjenuti da me vjetar ne propuše, a pogotovo ako počne kiša. U svlačioni sam bio dodatno zbunjen. Dio trkača izlazi u jaknama i dobro zabundani, a dio u kratkim hlačicama i majicama kratkih rukava. Odlučujem se za srednju varijantu, duge nogavice i dugi rukavi, ali samo dvije majice, bez dodatnih odjevnih predmenta. Izlazim iz svlačionice i počinjem zagrijavanje. U međuvremenu se vjetar smirio. Nije hladno. Zadovoljan sam, pogotovo ako nas i kiša zaobiđe.
Start Unatoč lošoj prognozi, okupilo se mnogo trkača, kao na hrvatskoj treking ligi u zadnjih par kola. Krećemo. Ovaj puta ne previše otraga. Nisam došao s nekom posebnom taktikom, došao sam trčati i mislim se pustiti s lanca. Cilj je 1:45:00 ili nešto malo manje. Prvih par kilometra mi se javila bol u prednjem dijelu potkoljenice. Podsjetilo me to na susret sa starim prijateljem. Primjetio sam bol, osvijestio i znao da će proći. Ponekad si s ovakvim izjavama zvučim kao nekakav new age guru, ali, tako to percipiram, pa kako god vi gledali na to. Stari prijatelj me je neprimjetno napustio nakon par kilometara, a ja sam nastavio trčati pazeći na održavanje tempa. Tempo u prvih 7 km je bio ispod 5 minuta (4:57). Sedam kilometara je dužina prvog kruga. U drugom krugu osjećam umor, ali zadržavam tempo trčanja, uz tek neznatno ubrzanje (4:56 min / km). Treći krug je završni. U prva dva kruga sam pretekao mnoge, a u trećem krugu ubrzavam, pa se taj broj povećava, pogotovo potpomognuto umorom mnogih trkača kojima vidljivo pada tempo. Treći krug završavam s prosječnom brzinom od 4:39. Zapravo, volio bih da cijeli polumaraton mogu otrčati u tempu 4:39. Sretan sam. Završio sam u vremenu 1:42:19. Mnogi su danas gledali u leđa Divlje svinje dok ih je pretjecala na stazi. Tek rijetki su imali zadovoljstvo da joj stave soli na rep. Na kraju smo dobili majicu i medalju, koje vidite na gornjoj slici.
Na povratku doma, kada sam izašao na stanici podzemne, zapuhnuo me je opojan miris hrane. Jel to bio Hamlet koji je pitao: Čevapi ili burek, uz veliko pšenično pivo?
Tempo utrke je bio stabilan, a to mi je bitno. Stovise, postoji negativni split. 34:41 34:32 33:06
Još jedna disciplinirano odrađena utrka. U kategoriji sam došao 59. od 110 natjecatelja, a ukupno sam bio 157. od 358 (15 DNF) natjecatelja.
Još jedno hladno jutro s manjkom topline prema gospodinu Celziusu, ali s mogućnošću da temperatura naraste do 5 C. Sunčano i vedro vrijeme, prava radost za mene. Dolazim na prijave, ovaj puta na vrijeme i u čudu gledam gužvu. Red dugačak blizu 10 metara. U čudu stajem u red i gledam kako polako mapredujem. Na kraju sam prijave obavio za manje od 10 minuta, ali već su i moja očekivanja da red ne smije biti duži od najviše petero natjecatelja. Za današnju trening-utrku sam imao malo drugačije zamisli, nego inače. Ideja je bila da napravim piramidu. Prvi krug polako, vrlo polako, pa u drugom krugu ubrzati i treći napraviti maksimum. Cilj je bio da se motiviram i da u zadnjem krugu trčim što brže, bez da dolazi do padanja tempa. Negativna strana je moguća ozljeda, preforsiranje i loša procjena vremena, pa završetak utrke za više od 2 sata. U gužvi sam si odabrao jednu gospođu, za koju sam procjenio da neće ići brže od 06:30 min / km. Dakle, imam svog zeca odnosno kornjaču. Utrka je startala, a ja strpljivo pratim gospođu. Pametno sam stao na kraj velike povorke trkača, tako da su svi već bili ispred nas. Moje strpljenje se brzo topilo, nije prošlo ni 500 metara, a već sam došao u iskušenje da ju preteknem. Pokušavam se umiriti i uvjeriti da sam ja disciplinirani trkač, koji se može držati svog programa. Na kraju prvog kilometra vidim da gospođa leti tempom od 07:05. Mislim si, to je sporije od mojih očekivanja, ali valjda je ovo prvi kilometar, pa se zagrijava. Na trećem kilometru tempo pada na 07:19, a mene polako hvata očaj i razmišljanja da potražim neku bržu gospođu. Šesti kilometar smo pretrčali za 07:39. Sada sam već lud od napetosti. Računam koliko mi to ugrožava cilj da završim unutar dva sata. Završavam sedmi kilometar, a na satu piše da sam potrošio 51 minutu i 11 sekundi. Ovim tempom (07:19 min / km) će mi za polumaraton trebati skoro tri sata. Ulazim u novi krug i sav sretan napuštam gospođu. Znam da moram ubrzati i određujem da ću ići tempom od 5 min / km. U drugoj polovici drugog kruga počinjem dostizati prve spore trkače. S lakoćom prolazim pored njih. Zadnja dva kilometra imam frontalni vjetar, a već osjećam i umor. Tempo malo pada. Drugi krug završavam za 35:21, što je za 3 minute bolje nego na prošlom polumaratonu, a tempo je bio 05:03 te sam zbog toga sretan. U treći krug ulazim sa spoznajom da moram dodatno ubrzati. Štoviše, tijekom cijelog kruga sam računao koliko moram biti brz da uspijem doći za manje od 2 sata. Pri tome sam preticao mnoštvo umornih polumaratonaca, ali tu nije bilo nikakve zadovoljštine. Bio sam zaokupljen sa svojom matematikom i koliko mi je vremena ostalo. U toj utrci s vremenom, dvadeseti kilometar trčim, za mene vrlo brzih 04:30, a dvadeset i prvi tek tri sekunde sporije. Zadnjih sto metara gledam na sat i strepim kada će se 1:59 pretvoriti u 2:00. Na moju žalost, to se dogodilo prije cilja. Koliko god da sam sretan zbog ove piramide, toliko sam i tužan zbog kašnjenja od 17 sekundi. Tužan sam i zbog spoznaje da polumaraton ne mogu trčati u tempu 04:45, a trebao bi mi rezultat i bolji od toga da popravim osobni rekord. S druge strane, trebao bih biti zadovoljan, obzirom da u zadnja tri tjedna trčim samo nedjeljom na polumaratonima. Štedim si respiratorni sustav, jer me kašalj još uvijek drži. Razmišljam si, kako sam imao lijep niz treninga u siječnju i otrčanih 199 km, a sada u veljači, samo nedjelje i 128 km. Na rasporedu su bile vježbe brzine. Tijekom utrke, a i prije i poslije sam pomislio na moje drage prijatelje i znance koji trče pored Save na 3. Savskom polumaratonu.
Ovaj puta su me registrirali kao austrijanca. U kategoriji sam došao 127. od 139 natjecatelja, a ukupno sam bio 355. od 417 natjecatelja. Pored niske temperature od samo 5 C, skupilo se više od 850 natjecatelja.
Zadnja dva tjedna me muči kašalj. Naravno, pojačano nakon što sam na svježem zraku. U namjeri da se oporavim od kašlja ili barem da to ne eskalira, prestao sam trčati. Pauza je potrajala 12 dana (ne računajući ono malo trčanja na X-duatlonu). S jedne strane sam odmorio mišiće za današnju trening-utrku, a s druge strane, sigurno postoji pad spremnosti. Jutro je sivo i hladno. Temperatura u 8 sati ujutro je bila - 3 C, a u prijepodnevnim 0 C. Pomalo smrznut krećem na podzemnu željeznicu i prema Prateru, odnosno Ernest Happel Stadionu. Podižem startni broj, koji sam već ranije platio preko weba. Procedura je brza. Stvari ostavljam u čuvanoj garderobi. Tamo se i zagrijavam, jer je vani hladno. Istrčavam 15 minuta prije starta te se zagrijavam u laganom trku.
Ovaj puta se držim začelja grupe. Nije lako kad gledam kako me pretjeću mnogobrojni trkači. Lakše je biti odostraga i čekati malo više da se prođe startna ravnina. Od samog početka uspješno trčim na tempu blizu 5:30 min / km. Kilometri prolaze. Nakon prvog kruga od 7 km, gužva se smanjuje, jer trkači sami biraju koju distancu trče. Ovi sa 7 km su gotovi i odlaze na okrijepu. U drugom krugu osjećam da sam dobio žulj na malom prstu i osjećam neugodan pritisak na unutarnjoj strani stopala. Ovaj puta sam istrčao u novim tenisicama. Nemaju još ni 20 km treninga, a već sam ih obukao za utrku (koja je zapravo trening). Uspješno se nosim sa žuljevima do kraja utrke. Osim žuljeva, u drugom krugu me počinje boljeti desna noga. Nekako mi je čudno, boli me kao da sam cijelo vrijeme trčao po kosoj površini, kao da staza visi na lijevu stranu. Bol kasnije prolazi, ali kasnije, kada sam se ohladio, osjećam bol s vanjske strane koljena. Da sam bar ranije pročitao Jankov članak Trkačke ozljede. U trećem krugu osjećam umor. Ipak je izostanak treninga utjecao na pad kondicije. Na 17. km primjećujem da mi je vrijeme po kilometru 5:32, što je tek 6 sekundi više nego ranije, ali osjećam da više nemam istu lakoću koraka (na ovo bi se missysi vjerojatno nasmijala). Na 18. km tempo dodatno pada na 5:35, što još uvijek nije strašno, no to me ljuti i budi prkos u meni te odlučujem pojačati tempo. 19. km trčim 5:20, da bih na 20. km dodatno ubrzao na 5:12, a 21. km letim s 4:53 min / km. Nebu meni nišće rekel da mi trka curi Naravno da mogu Tako si ja razmišljam kako sam ubrzao i kako letim po stazi, a onda pročitam Murinjov post, gdje spominje svoja vremena po kilometru i to uzbrdo ili bezobrazno spominje prosjek od 3:45 za maraton. Ne 3 sata i 45 minuta za maraton, nego 3:45 min / km kao prosjek za maraton. Drsko Tješi me da za iste novce ja dobijem koji sat zabave više, a i pojedem više na okrijepama. Dead before DNF Nego, mislim si, trebalo bi se pripremati za maraton. Polumaraton je za djecu i starce. Maraton je za dva mjeseca, a to brzo prođe.
Još jedna disciplinirano odrađena utrka. Malo sam bio brži nego sam trebao bit, ali, vuklo me srce, a srce se treba radovati. U kategoriji sam došao 40. od 51 natjecatelja, a ukupno sam bio 185. od 270 natjecatelja. Pored niske temperature od samo 0 C, skupilo se 823 natjecatelja (tako sam pročitao na nekom siteu), što je rekord Winterlauf Serie.
Žohar is back pa makar privremeno, kao zvijezda repatica. Došao je ostaviti svoj trag u Mrak kombinaciji 4, razdoblje u godini koje će opisati kao najromantičnije, razdoblje zbog kojeg mu se čini da je sve ostalo sanjanje, a da je ovo jedina prava budnost. Neki cinik bi mogao reći, došao je osigurati ostanak u 2. ligi. Da i to bi bilo točno, no to je samo dio istine. To je onaj realistički dio, ali nikako dio cijele Žoharove subjektivne stvarnosti. Ovo kolo ima dodatnu vrijednost, ne samo zbog 50 % bodova ako se pojavim na jutarnjoj i večernoj utrci. Ovo je kolo koje testira izdržljivost, nonkomformizam, zaluđenost mrakom i šumom, fanatizam, a u tim riječima prepoznajem sebe.
Ovo je jutarnja Gelender liga Ovo je prekid apstinencije duge 9 mjeseci. Moja skrivena i tiha maštanja postaju stvarnost. Budim se rano, nema opijenosti koja zna biti prisutna u jutrima kada idem raditi. Ustajem spremno i bez sumnji. Odlazim svojoj opojnoj ljubavnici, koja mi oduzima dah i udahnjuje život. Koja mi uzima energiju, a preplavljuje orgazmičkom radošću, ljepotom i opuštenošću. Spreman sam za tebe
Dolazim na parking, portal za ulazak u katedralu duha, koji vodi na sveto mjesto na vrhu Medvednice, na sveti Gelender. S radošću primam pozdrave starih znanaca, s radošću ih pozdravljam, sretan da ih ponovo vidim. Sretan upoznajem nove vjernike, nove ovisnike o ranojutarnjem zadovoljstvu, koji će u dan krenuti s prvom jutarnjom pobjedom, dok se njihovi sugrađani tek bude i po navici rade jutarnje rituale priprema za posao, na koji mnogi od njih nerado idu, puni grča, kojeg često nisu ni svjesni. Svjesnost bi bila još bolnija. Oni ne žele patiti i zato postoje rutina i navike. Obožavatelji Gelendera dobijaju nagradu za svoj trud. Zadovoljstvo s kojim se vraćaju u svakodnevnicu će ih držati veliki dio dana, pa čak i one kojima će nakon ručka san dolaziti na oči, znat će da je to slatki postorgazmički san. Tek će rijetki znati što znači osmijeh na njihovim licima.
Davno sam došao do spoznaje da postižem bolje rezultate, ako se lagano zagrijem, pa makar to značilo 200 metara laganog trčanja. Zagrijavanje baš i nije popularno među Gelender trkačima, ali ne mogu suspregnuti svoju radost i iščekivanje te trčkaram po parkingu, očekujući start.
Start Skupilo se mnogo trkača (52 grla). Već davno sam napisao da jGl prelazi u mainstream utrku. Ne žalim zbog toga, želim tu radost podijeliti s drugima. No, ulazak u Top 20 je sada za mene postao izazov, a nekada sam mogao uzeti 8. mjesto just like that. Krenuli smo. Uzeo sam dobru poziciju, dovoljno da ne smetam bržima, a opet dovoljno da mi ne smetaju oni sporiji. Do staze 19 me je svega par trkača prestiglo, a nekolicinu sam ja prestigao. No, prije toga smo jedno vrijeme tapkali u mjestu ili uz tek lagano kretanje ulazili i prolazili prvim, uskim i strmim dijelom staze. Unatoč svom veselju zbog utrke, uskoro se javlja osjećaj težine i tromosti. To me muči već neko vrijeme. Jedem za užitak, a ta se strategija ne poklapa sa sportskim ambicijama. U takvim trenutcima si mislim, od slijedećeg obroka ću pametnije, ali sada znam da je to još jedna moja iluzija. Do Leusteka se gužva rasčistila, a nakon Gipsa smo Neven.ka i ja počeli s međusobnim pretjecanjima. Bilo je tri do četiri pretjecanja i stalna neizvjesnost kako će završiti. Kada sam mislio da sam ga se rješio, eto njega ponovo. On me dobija na usponima, a ja ga sustižem na ravnijim dijelovima. Obojicu je na kraju odrao Pena, kojeg sam pokušao finiširati na dijelu kod Zlatnog Medvjeda, ali je ranija prednost bila prevelika. Staza ima neke nove elemente, srušena drveća na kratici prije prvog prelaska ceste, koja usporavaju kretanje. Snijeg u gornjim dijelovima je otežavao kretanje, proklizavanja koja su usporavala i trošila snagu. Unatoč uvjetima na stazi, osjećaju težine, hladnom vremenu i puno odjeće, uspio sam doći u vremenu ispod 50 minuta, što me je šokiralo, jer nisam očekivao da ću biti brži od 53 minute. Osim pozitivnog šoka, brzo se rodio i ponos na moj napredak te kalkulacije kako bi mogao na proljeće rušiti osobni rekord (46:42) iz rujna 2009. Uviđam da zimska baza i treninzi ipak daju rezultata. To mi daje dodatni motiv da nastavim trenirati. Još kad bih putem izgubio 10 kg no, lakše će bogataši u carstvo nebesko
Gelender nagrađuje moj trud divnim prizorom izlaska sunca, koji nisam slikao u tom trenutku, nego sam mislio da ću ga slikati negdje niže na stazi, potpuno zaboravljajući da je dolje magla, a u gradu sivilo. Zvijezde su iznad oblaka, sunce je iznad oblaka, oni su na nebu, baš kao što sam i ja bio u tim divnim trenucima.
Odlazim na posao. U tijelu gori vatra koja će potrajati do duboko u noć. A ovaj dan je samo pauza između dvije divne noći, između dvije divne noćne trke.
Ovotjedni dugi trening je imao vrlo intrigantno ime, a kako sam radoznao, morao sam se pojaviti i probati. Nisam zažalio. LSD je stvarno super LSD (Long Slow Distance) je specifičan trening, a detalje pogledajte na stranicama AK Sljeme (link na početku rečenice). Unatoč i usprkos niske temperature od 0 C, okupilo se 39 trkačica i trkača, a kako je Žana slavila 17. rođendan, bilo je puno kolača i ostalih prehrambenih namirnica. Nedavno je netko na FB-u izjavio da se od trčanja mršavi, što smatram totalnom neistinom, barem u mom slučaju i iz mog primjera. Ovaj mjesec (siječanj) ću završiti s istrčanih 199 km i pri tome tek neznatno smanjiti masu i to zbog regulirane prehrane, da ne kažem dijete. Možemo postaviti i tezu da moje noge ne mogu toliko otrčati koliko ja mogu pojesti, ali to je sasvim drugi problem. Od trčanja se ne mršavi, baš kao što ni rode ne nose djecu. Kada smo već kod prehrane, preporučujem da pročitate članak naše ultramaratonke i čelične dame Martine Bezek: Prehrana (ultra) maratonca
Sada par riječi o treningu. Mario Polario je bio besprijekoran tempomat. Točan u sekundu. Ako postoje prošli životi i reinkarnacija, lako ga mogu zamisliti kao goniča robova na izgradnji egipatskih piramida ili kako daje ritam za veslanje u grčkim ili rimskim galijama. Ostatak djelomično promjenljive skupine se trudio da ne umremo od dosade, tako da smo valjali infantilne fore. Na južnoj strani nasipa nas je hladio vjetar, što me neodoljivo podsjećalo na moje Bečke treninge po vjetru. Imali smo okrijepu svakih 5 km, što je odlično, ali napraviti 8 krugova po nasipu je ispiranje mozga. Na žalost, ne vidim neku bolju mogućnost. U razdobljima kad smo trčali, tempo nam je bio između 5:30 i 5:40, a u zadnja dva kruga, kad je trebalo pojačati, moj tempo je počeo padati, tako da sam u zadnjem krugu bio oko 6:00. Zadovoljan sam treningom i hvala sutrkačima na dobroj atmosferi.
