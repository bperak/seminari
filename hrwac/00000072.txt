Zagovaranje dječjih prava 
Što je zagovaranje? 
Ne postoji jedinstvena definicija zagovaranja. Većina organizacija i agencija definira zagovaranje ovisno o njihovom području rada i dionicima s kojima surađuju. 
Međutim, u većini definicija ističu se tri ključna aspekta zagovaranja: 
Zagovaranje dovodi do održivih, pozitivnih promjena (ovo se često odnosi na zakone, politiku i / ili praksu); 
Zagovaranje se bavi odnosima moći između nositelja prava i osoba čija je odgovornost osigurati ostvarivanje tih prava (nositelji dužnosti); 
Zagovaranje nije jednokratni događaj ili jednokratna aktivnost to je strateški proces. 
Najnovije definicije pozivaju na ljudskopravni pristup zagovaranju. U slučaju organizacija koje se bave djecom, zagovaranje utemeljeno na pravima podrazumijeva primjenu Konvencije UN-a o pravima djeteta, sa sljedećim implikacijama: 
Dječja prava daju zakonsku podlogu cjelokupnom zagovaračkom radu; 
Zagovaranje je ključna komponenta pristupa utemeljenog na pravima: ono je jedna od odabranih strategija za zaštitu i promicanje dječjih prava; i 
Same zagovaračke aktivnosti moraju biti utemeljene na pravima, to jest, moraju biti nediskriminacijske i participativne, i moraju se provoditi u najboljem interesu djeteta. 
SOS Dječje Selo definira zagovaranje na sljedeći način: 
U SOS Dječjim selima, zagovaranje podrazumijeva aktivan rad na poboljšanju politika i praksi koje narušavaju dobrobit djece kojima prijeti gubitak roditeljske skrbi ili koja su već ostala bez nje. Naše praktično iskustvo zagovaranja naučilo nas je da uspješno zagovaranje dovodi do održivih promjena koje djeci osiguravaju puno uživanje njihovih prava u okruženju koje im pruža podršku. 
Zagovaračka aktivnost Zagovarački projekt Zagovarački rad 
Gotovo i ne postoji organizacija koja nije uključena u zagovaranje, jer zagovaranje je i namijenjeno poticanju održivih promjena za dobrobit djece za koju radimo. Zagovaranje može uključivati sve od pomaganja da se osiguraju odgovarajući i zadovoljavajući oblici alternativne skrbi za djecu koja su ostala bez roditeljske skrbi, preko lobiranja u vladi da dodijeli veća sredstva za pružanje podrške nakon izlaska iz sustava skrbi, do poticanja UN-a da razvije međunarodne smjernice o alternativnoj skrbi. 
Zagovaračka aktivnost: Svaka pojedina inicijativa poduzeta u svrhu promicanja promjena koje dovode do stvaranja politike i praksi u okviru kojih se radi na dobrobiti djece i mladih (npr., peticije, stvaranje koalicija, lobiranje i pregovaranje, podizanje razine svijesti, sudjelovanje u umrežavanju, konferencijama i seminarima itd.). Zagovaračka aktivnost može se odvijati zasebno ili u sklopu većeg projekta čija glavna svrha nije zagovaranje (npr., istraživanje, izravno pružene usluge, itd.). 
Zagovarački rad (ili jednostavnije zagovaranje): zbroj svih zagovaračkih aktivnosti i / ili projekata nacionalne udruge. 
Naša ciljna skupina 
Moramo istaknuti da smo u našem zagovaračkom radu, u okviru općenitog promicanja prava sve djece, usmjereni na djecu kojoj prijeti gubitak roditeljske skrbi ili koja su bez nje već ostala, kao i na mlade koji su smješteni u sustavu skrbi ili koji imaju iskustvo boravka u sustavu skrbi izvan vlastite obitelji. Takva djeca i mladi koriste usluge organizacije SOS Dječje selo, koja zbog njih ima posebnu obvezu potaknuti promjene koje će na kraju biti u njihovom najboljem interesu. 
Sukladno definiciji Konvencije Ujedinjenih naroda o pravima djeteta, djecom se smatraju sve osobe mlađe od 18 godina. 
Novosti 
