Što je Papa-test?
Rak vrata maternice rijetko pokazuje simptome, to je " tiha " bolest. U većini slučajeva potrebno je 7 - 10 godina da bi se razvio. Probir (screening) omogućuje kontrolu bolesti u periodu dok nema simptoma. Probir za rak vrata maternice se radi pomoću Papa testa ili obriska. Papa obrisak zaslužan je za veliki uspjeh u prevenciji raka vrata maternice jer se njime mogu uočiti abnormalnosti u stanicama vrata maternice i rani znakovi raka. Dokazivanje abnormalnosti stanica Papa obriskom omogućava brzo, jednostavno i najčešće uspješno liječenje. Papa obrisak ne može dokazati HPV infekciju niti ju može prevenirati.
Kako se radi Papa obrisak?
Obrisak se uzima tako da se nježno postružu površinske stanice vrata maternice. Taj postupak radi ginekolog koristeći posebnu četkicu ili špatulu. Tako prikupljene stanice se proučavaju pod mikroskopom jer se tako mogu uočiti abnormalnosti. Ukoliko ih ima, bolesnicu će kontaktirati ginekolog i uputiti ju na potrebno liječenje.
Koliko često je potrebno raditi Papa obrisak?
Važno je da se obavlja redovito. Papa obrisak potrebno je redovito raditi, barem jednom u tri godine. Nikako nemojte zaboraviti otići ginekologu na Papa obrisak jer Vam može spasiti život
Abnormalni nalazi Papa obriska
Abnormalan nalaz ne znači nužno da imate rak. Takav nalaz je relativno čest. Ako su promjene blage, liječnik će preporučiti ponavljanje Papa obriska za nekoliko mjeseci. Tek ako se promjene ne popravljaju, liječnik će predložiti liječenje pa ponovno napraviti Papa obrisak. To je zato jer se blage promjene često povlače same od sebe.
Što su abnormalne stanice?
Ponekad Papa obrisak pokazuje da neke od stanica vrata maternice izgledaju abnormalno. Ne treba paničariti To znači da te stanice imaju promijenjen izgled, veličinu ili su drugačije poredane nego je uobičajeno, ali to ne znači odmah i da su kancerozne. Ima mnogo uzroka upale vrata maternice koje dovode do abnormalnog nalaza stanica:
nedavni spolni odnos
ispiranje rodnice
gljivice ili druge infekcije, npr. herpes
trudnoća ili pobačaj
neki lijekovi
hormonalne promjene
tipovi HPV-a koji uzrokuju genitalne bradavice
Abnormalni nalaz Papa obriska ne znači nužno da morate odmah na liječenje. Neke promjene će nestati same, za neke će Vas liječnik naručiti na ponovni obrisak ili kolposkopiju.
Promjene povezane s HPV infekcijom utvrđene Papa testom:
ASC-H: netipične pločaste stanice neodređenog značenja kod kojih se ne može isključiti bolest visokog stupnja, stanice nisu sasvim abnoramalne, ali postoje neki znaci bolesti, potrebna kolposkopija;
LSIL: intraepitelna oštećenja pločastih stanica niskog stupnja, stanice su blago abnormalne i ukazuju na bolest niskog stupnja, potreban Papa test za 6 mjeseci i kolposkopija;
HSIL: intraepitelna oštećenja pločastih stanica visokog stupnja, stanice su umjereno do jako abnoramalne, bolest visokog stupnja, potrebna kolposkopija.
Prekancerozne stanice
Abnormalne stanice pokazuju i unutarnje promjene u stanici. Nazivaju se prekancerozne jer imaju potencijal da postanu stanice raka. To ne znači da su one rak, nego da će to postati ako ih se ne liječi na vrijeme. Nakupine prekaceroznih stanica uobičajeno nazivamo " lezija " i lezije se mogu stupnjevati prema stupnju promjena, od blagih prema teškim.
Lezije se ocijenjuju prema internacionalno dogovorenim stupnjevima C ervical I nthraepithelial N eoplasia ili CIN i gradiraju od blagih (CIN1) do teških (CIN3).
CIN 1:
U više od polovice žena s takvim nalazom nije potrebno nikakvo liječenje jer je vjerojatno da će promjene proći spontano.
CIN 2:
Abnormalne stanice koje su klasificirane kao CIN 2 imaju veću vjerojatnost da će napredovati u viši stupanj promjene. Žene s nalazom CIN 2 će uglavnom biti upućene na liječenje gdje će zahvaćeni dio vrata maternice biti uklonjen da se smanji mogućnost daljnjih promjena abnormalnih stanica.
CIN 3:
Takve promjene uvijek zahtijevaju liječenje u smislu otklanjanja zahvaćenog područja na vratu maternice.
