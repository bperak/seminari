Policija i građani su na istoj strani
Delavsko-punkerska univerza je u izjavi za javnost 28. studenog poduprla spontane demonstracije na Kongresnom trgu i Trgu republike. Na Kongresni trg smo otišli prosvjedovati protiv reforma i mjera koje sprečavaju gospodarski razvoj i kvalitetno djelovanje javnog sektora čime onemogućuju blagostanje cijelog stanovništva. Uvjereni smo da je to razlog okupljanja tolikog broja ljudi na mirnom prosvjedu. U prosvjedu su se solidarizirale sve društvene skupine i generacije. Policija je bila puna razumijevanja, djelovali su korektno te prihvaćali cvijeće koji su im dijelili prosvjednici. Stoga, strogo osuđujemo događaje koje je izvela mala, ali dobro organizirana skupina krajnjih desničara odgovornih za sukobe do kojih je došlo. Vezano uz to, željeli bismo skrenuti pozornost na dvije činjenice. Policijska intervencija rezultirala je skrivanjem provokatora u mnoštvu zbog čega ih je teško bilo razlikovati od drugih prosvjednika. Ljuti uzvici mnoštva potom su se usmjerili na policiju. No, za razliku od događaja u Mariboru, policija je ovaj put ostala pribrana te je silu koristila samo protiv provokatora čime su stav sindikata policije o neprimjerenosti mjera štednje te nezadovoljstvo situacijom u državi potvrđeni i u praksi. Policija u ovom slučaju nije štitila samo državnu vlast svojim naoružanjem, već je prije svega štitila građane u zajedničkoj nevolji. Kako u konkretnim situacijama poput jučerašnje, tako i u širem kontekstu, potrebno je detektirati epicentar konflikta. Ovdje se više ne radi o sukobu policije i prosvjednika već o suprotstavljanju izabranim predstavnicima naroda koji ugrožavaju život dostojan ljudi s obje strane zaštitne ograde. Ne prosvjedujemo protiv policije, već protiv političke kaste. Želimo li da se naša nastojanja ostvare, moramo učiniti korak naprijed te iznova politički djelovati. Ne smijemo dopustiti da politika ostane sinonim za politikanstvo i korumpiranost ovog ili onog gradonačelnika, ravnatelja ili ministra. Politika mora biti djelatnost građana i građanki koji su u stanju jasno i javno izraziti svoje stavove. Stvaranje prividnog jedinstva koje simbolizira skandiranje parole Lopovi nije dovoljno. Nacionalistička stajališta provokatora neprihvatljiva su i ne predstavljaju alternativu sadašnjoj vladi. Umjesto apstraktnog odbacivanja politike, moramo odbaciti konkretne vladine mjere u gospodarstvu i javnom sektoru. Moramo afirmirati alternativna rješenja koja vlada namjerno ignorira i učiniti ih važećima
