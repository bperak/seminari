Mondo
Papa Franjo: " Deset Božjih zapovijedi je zakon Ljubavi "
Deset zapovijedi Božjih nisu ograničavanje slobode, nego su izrečeno ' da ' Ljubavi, glavna je misao video-poruke pape Franje koja je, u subotu 8. lipnja, prikazana na Katedralnom trgu u Milanu, u okviru inicijative Deset trgova za Deset zapovijedi Božjih. Taj događaj, koji je organizirao pokret Obnova u Duhu Svetomu u suradnji s Papinskim vijećem za novu evangelizaciju i s Talijanskom biskupskom konferencijom, u Milanu je bio usredotočen na treću zapovijed: Spomeni se da svetkuješ dan Gospodnji.
Njime se željelo istaknuti koliko je važno dopustiti obiteljima da nedjelju provedu zajedno, a bio je to i trenutak dijaloga među različitim stvarnostima. U inicijativi su, među ostalima, sudjelovali i milanski nadbiskup kardinal Angelo Scola, gradonačelnik Giuliano Pisapia i predsjednik Obnove u Duhu Svetomu Salvatore Martinez. Putem video-poruke javio se i nadbiskup Rino Fisichella, predsjednik Papinskog vijeća za novu evangelizaciju.
Riječ ' zapovijed ' nije u modi, štoviše, današnjega čovjeka ona podsjeća na nešto negativno, na želju nekoga da nam odredi granice, ukazao je u poruci papa Franjo dodajući da dok je i novija povijest obilježena tiranijama i logikama koje tlače u težnji za moći i zaradom, Deset zapovijedi Božjih dolaze od Boga koji nas je stvorio iz ljubavi. Imajmo povjerenja u Boga Pouzdajmo se u Njega Deset nam Božjih zapovijedi pokazuju put kojim imamo ići, a one su i jedna vrsta ' etičkoga kodeksa ' za izgradnju pravednoga društva po mjeri čovjeka, istaknuo je Sveti Otac.
Primijetio je da puno moralnog i materijalnog siromaštva proizlazi zbog odbacivanja Boga i stavljanja brojnih idola na Njegovo mjesto pozivajući sve da dopustimo da nas vode te zapovijedi koje pokazuju put slobode, koji svoju puninu pronalazi u zakonu Duha napisanomu u srcu, a ne na kamenim pločama. One su, naime, predane izraelskomu narodu na Brdu Sinaj kao put kojim ima ići kako bi ostao slobodan, nakon oslobođenja iz Egipta. Taj je put urezan u ljudsko srce kao opći moralni zakon, napomenuo je Sveti Otac.
Deset zapovijedi Božjih ne trebamo gledati kao ograničenje slobode, one to nisu, nego ih imamo gledati kao upute za slobodu, više je puta ponovio papa Franjo. One nas uče izbjeći ropstvo na koje nas svode brojni idoli koje sami stvaramo; iskusili smo to više puta u prošlosti, a iskušavamo to i danas. Deset nas zapovijedi Božjih uče živjeti tako da poštujemo ljude; da svladavamo pohlepu za vlašću, posjedovanjem, novcem; uče nas da budemo pošteni i iskreni u odnosima, da čuvamo sve stvoreno, te da hranimo naš planet velikim, plemenitim, duhovnim idealima, napomenuo je Papa te istaknuo da je Deset Božjih zapovijedi zakon Ljubavi.
Mojsije se uspeo na Brdo kako bi od Boga primio ploče Zakona, a Isus ide suprotnim putom, odnosno silazi u naše čovještvo kako bi nam pokazao duboki smisao tih Deset riječi: Ljubi Gospodina svim srcem, svom dušom, svom svojom snagom, a bližnjega svoga kao samoga sebe. To je najdublji smisao Deset zapovijedi Božjih: Isusova zapovijed Ljubavi koja u sebi nosi sve zapovijedi. Zbog toga su Božje zapovijedi, zapovijedi Ljubavi. Tu je srž Deset zapovijedi Božjih: Ljubav koja dolazi od Boga i koja životu daje smisao, ljubav koja nam daje da ne živimo kao robovi, nego kao prava djeca, ljubav koja oživljava sve odnose: s Bogom, sa samima sobom što često zaboravljamo, a i s drugima.
Prava sloboda nije nasljedovanje vlastita samoljublja, svojih slijepih strasti, nego ona znači voljeti, izabrati ono što je dobro u svakoj situaciji. Deset zapovijedi Božjih nisu hvalospjev riječi ' ne ', nego su ' da ' izrečeno Bogu, ' da ' Ljubavi; a budući da kažem ' da ' Ljubavi, to znači da govorim ' ne ' ne-Ljubavi, a taj je ' ne ' posljedica onoga ' da ' koje dolazi od Boga i koje nam daje da ljubimo. Otkrijmo i živimo Deset zapovijedi Božjih Recimo ' da ' za tih ' deset putova ljubavi ' koje je Krist usavršio, kako bismo zaštitili čovjeka i odveli ga do prave slobode, potaknuo je papa Franjo.
Inicijativa Deset trgova za Deset Božjih zapovijedi obuhvaća razmatranje Deset Božjih zapovijedi na središnjim trgovima većih talijanskih gradova. Inicijativa je započela u rujnu prošle godine, uoči sinode o novoj evangelizaciji i početka Godine vjere. Papina će poruka biti ponovno prikazana na skupovima koji će se održati u drugim talijanskim gradovima od lipnja do listopada ove godine.
Galerija
Vezani članci
