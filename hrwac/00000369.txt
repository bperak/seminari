U sklopu projekta NATREG izašlo je 4. izdanje elektroničkog časopisa NATREG (NATREG newsletter) koje je i pretposljednje izdanje tog časopisa. Časopis prati sva zbivanja u sklopu projekta, a u ovom broju možete pročitati članak dr. sc. Jasenke Kranjčević iz Instituta za turizam o studiji " Prirodna resursna osnova i razvoj turizma u Regionalnom parku Mura-Drava u Koprivničko-križevačkoj županiji ", te o trening radionicama NATREG projekta koje su održane u Đurđevcu za predstavnike jedinica lokalne samouprave, nevladinih ekoloških udruga i ekoloških službi tvrtki s područja Koprivničko-križevačke županije te za predstavnike Javnih ustanova za upravljanje zaštićenim prirodnim vrijednostima i Zavoda za prostorno uređenje susjednih županija. U ovom 4. broju časopisa predstavljeni su Javna ustanova za upravljanje zaštićenim prirodnim vrijednostima Koprivničko-križevačke županije i Zavod za prostorno uređenje Koprivničko-križevačke županije kao partneri projekta iz Hrvatske. Osim navedenog u časopisu možete pročitati i ostale zanimljive članke te Vam želimo ugodno čitanje.
U gradskoj Vijećnici u Zaboku dana 04. ožujka 2011. godine održano je javno predstavljanje rezultata Akcije prebrojavanja kockavice (Fritillaria meleagris L.) koje su organizirali Državni zavod za zaštitu prirode i Javna ustanova za upravljanje zaštićenim prirodnim vrijednostima na području Krapinsko-zagorske županije.
Na tom predstavljanju sudjelovala je i Javna ustanova za upravljanje zaštićenim prirodnim vrijednostima na području Koprivničko-križevačke županije koja od 2007. godine sudjeluje u akciji prebrojavanja kockavice. Osim nje u tu su akciju uključene i brojne škole u Koprivničko-križevačkoj županiji.
Prezentacijom su predstavljeni dosadašnji rezultati akcije prebrojavanja kockavice za osnovne i srednje škole, te su podijeljena priznanja nastavnicima i školama koje su u njoj sudjelovale. Također je najavljena akcija za 2011. godinu, a svi sudionici su pozvani da nastave s praćenjem stanja kockavice. Predstavljeni su novi priručnici za inventarizaciju i praćenje stanja Državnog zavoda za zaštitu prirode.
Akcija praćenja stanja kockavice pokrenuta je 2005. godine, u sklopu Nacionalnog sustava praćenja stanja biološke raznolikosti, a provodi je Državni zavod za zaštitu prirode u suradnji s javnim ustanovama za upravljanje zaštićenim prirodnim vrijednostima Bjelovarsko-bilogorske, Koprivničko-križevačke, Krapinsko-zagorske, Međimurske, Sisačko-moslavačke, Varaždinske i Zagrebačke županije, te osnovnim i srednjim školama.
Cilj akcije je uspostava praćenja stanja (monitoringa) kockavice prikupljanjem podataka o veličini njenih populacija prebrojavanjem jedinki na plohama određenih površina. U akciju prebrojavanja kockavice do sada je uključeno više od 30 nastavnika iz 26 osnovnih i srednjih škola. Zabilježeno je više od 800 terenskih podataka. Brojni poznati lokaliteti su potvrđeni, upotpunjeni su podaci o novim nalazištima, ali i onima koja su nestala ili su se smanjila, te su prikupljeni podaci o glavnim uzrocima ugroženosti. Temeljem prikupljenih podataka planirana je izrada Akcijskog plana za zaštitu kockavice.
Svojim angažmanom i predanim radom nastavnici i učenici osnovnih i srednjih škola pokazali su se kao vrlo značajni suradnici u prikupljanju vrijednih podataka o rasprostranjenosti i brojnosti ove vrste te su pridonijeli očuvanju biološke raznolikosti ne samo u županijama u kojima se akcija provodi već i Republike Hrvatske.
Kockavica (Fritillaria meleagris L.) je ugrožena biljna vrsta u Hrvatskoj, uvrštena je u Crvenu knjigu vaskularne flore Hrvatske kao osjetljiva vrsta, i kao takva strogo zaštićena temeljem Zakona o zaštiti prirode. Stanište kockavice uglavnom predstavljaju vlažne livade, a rjeđe raste i u svijetlim, otvorenim i vlažnim šikarama i šumama.
Akcija se svake godine održava tijekom ožujka i travnja, a škole ispunjene obrasce sa terenskim podacima dostavljaju u Državni zavod za zaštitu prirode. Stoga ovim putem pozivamo sve zainteresirane nastavnike i učenike osnovnih i srednjih škola s područja Koprivničko-križevačke županije da se uključe u akciju prebrojavanja ove ugrožene biljne vrste te na ovaj način, svojim radom daju doprinos u zaštiti biološke raznolikosti županije u kojoj žive.
