U organizaciji Hrvatske lige protiv raka i udruge Zdravka te pod pokroviteljstvom Ministarstva zdravlja i u suradnji s Hrvatskim zavodom za javno zdravstvo, dana 19. siječnja 2013. g. po šesti put u Hrvatskoj obilježen je Dan mimoza koji je prije par godina od strane Hrvatskog Sabora usvojem kao Nacionalni dan borbe protiv raka materničnog vrata. Prodaji mimoza na zagrebačkom Cvjetnom trgu ponajprije se pridružio predsjednik Republike Hrvatske gosp. Ivo Josipović, zatim potpredsjednica Vlade gospođa. Milanka Opačić, te odmah potom i gradonačelnik grada Zagreba gosp. Milan Bandić, ministar zdravlja dr. Rajko Ostojić, ravnateljica Hrvatskog zavoda za javno zdravstvo dr. Tamara Poljičanin te predstavnici brojnih drugih institucija i udruga.
Predsjednik Hrvatske lige protiv raka dr. Damir Eljuga s ponosom je istaknuo doprinos Lige obilježavanju ovog važnog nacionalnog dana, a predsjednica udruge Zdravka dr. Vesna Košec, objasnila je važnost ovakvih akcija i javnozdravstvenih kampanja.
Iako će se nekima učiniti da 400 novootkrivenih slučajeva raka materničnog vrata i 100 umrlih žena od ove bolesti svake godine nije puno, ne smije se zaboraviti da od ove bolesti ne bi trebala umrijeti niti jedna žena i još bolje ne bi trebala oboljeti niti jedna žena.
Rak materničnog vrata može se spriječiti da nikada ne nastane, jer je njegov uzrok poznat. Humani papiloma virus ili skraćeno HPV je spolno prenosiva bolest koja se u gotovo 100 % slučajeva povezuje s rakom materničnog vrata. Istraživanja su pokazala da je 2006. g. u Hrvatskoj 16,5 % djevojčica te čak 28,6 % dječaka imalo spolne odnose prije šesnaeste godine života. Vjerujemo da statistika ni danas nije bitno drugačija. Ako se izuzmu svi dugi negativni učinci ovako ranog stupanja u spolne odnose (neželjene trudnoće, prekidi neželjenih trudnoća, smanjenje fertilne sposobnosti u kasnijoj dobi, abnormalnosti u papa testu, psihičke posljedice), važno je znati da spolni odnosi nose rizik od prijenosa uzročnika raka materničnog vrata. Upravo zato je cijepljenje preporučljivo u vrlo mladoj životnoj dobi da se prije stupanja u spolne odnose razvije imunitet na najučestalije i najopasnije tipove HPV-a.
Rak vrata maternice i kad se razvije, kao i sve druge tipove raka, važno je otkriti na vrijeme, odnosno u ranoj fazi. Srećom postoji vrlo jednostavan, brz, jeftih i točan test, PAPA test, koji otkriva nenormalnosti stanica i prije nego li postanu maligne. Krajem prošle godine Ministarstvo zdravlja pokrenulo je Nacionalni program ranog otkrivanja raka vrata maternice, kojemu je cilj smanjiti broj oboljelih žena i smrtnost od te zloćudne bolesti. Do sada je upućeno oko 100.000 poziva ženama od 25 do 64 godine na preventivni pregled odnosno PAPA test.
Nadamo se da će ove koordinirane i istom cilju usmjerene akcije doprinjeti boljem odazivu djevojčica na cijepljenje protiv HPV infekcije, boljem odazivu žena na Papa test i da u skoroj budućnosti nećemo bilježiti smrti uslijed raka vrata maternice, a u nekoj daljoj budućnosti nadamo se i nižoj pojavnosti ove bolesti.
U organizaciji Hrvatske lige protiv raka i udruge Zdravka u središtu Zagreba, na Cvjetnom trgu u subotu 19. siječnja 2013., biti će obilježen 6. hrvatski Dan mimoza posvećen borbi protiv raka vrata maternice.
Dana 21. siječnja uoči Europskog tjedna borbe protiv raka vrata maternice (od 23. do 29. siječnja 2012. godi.) u više u 30 gradova diljem Hrvatske održan je 5. Hrvatski dan mimoza i po prvi put ove godine Nacionalni dan borbe protiv raka vrata maternice. Aktivisti Lige skupa s brojnim volonterima dijelili su edukativne materijale i simbolično su prodavali grančice mimoza; krhke ali snažne cvjetove simbolizirajući žensko zdravlje kako bi se na taj način upozorilo na mogućnosti spriječavanja nastanka raka vrata maternice.
U Zagrebu smo i ove godine imali veliki i lijepi šator na Cvjetnom trgu (Trg Petra Preradovića) na kojem smo kao i u drugim gradovima u Hrvatskoj obilježili jubilarni 5. hrvatski Dan mimoza i Nacionalni dan borbe protiv raka vrata maternice. Raduje nas činjenica što su pokrovitelji i ovogodišnjeg događaja bili predsjednik Republike Hrvatske dr. Ivo Josipović, Hrvatski Sabor, Vlada Republike Hrvatske, Ministarstvo zdravlja i Ured za zdravstvo i branitelje Grada Zagreba. Sunčani je dan izmamio brojne zagrebčanke i zagrebčane, a simboličnoj prodaji mimoza pridružili su se i Milanka Opačić, potpredsjednica Vlade RH, Gordana Sobol, saborska zastupnica, Jelena Pavičić Vukičević, zamjenica gradonačelnika Milana Bandića, ministar zdravlja Rajko Ostojić, izaslanik Predsjednika Izet Aganović, Vesna Pusić, ministrica vanjskih poslova, Karmela Vukov Colić i brojne druge osobe iz javnog i političkog života.
Važnost ove javnozdravstvene kampanje je potvrđena je i prošlogodišnjom odlukom Hrvatskog Sabora da ovaj Dan mimoza proglasi Nacionalnim danom borbe protiv raka vrata maternice, kako bi se još snažnije upozorilo da su edukacija, cijepljenje i probir (redoviti odlazak na PAPA test) temelj dobre prevencije raka vrata maternice.
Od raka vrata maternice ne bi trebala umrijeti niti jedna žena budući da imamo dva jaka oruđa u rukama, a to su dijagnostika PAPA testom i cjepivo. Liga se zauzima da se napokon počne s provedbom Nacionalnog programa prevencije raka vrata maternice koji uključuje edukaciju, cijepljenje i odlazak na redovite ginekološke preglede s PAPA testom - rekao je predsjednik Hrvatske lige protiv raka doc.dr.sc. Damir Eljuga.
Ministar zdravlja RH, Rajko Ostojić izjavio je da će podržati provedbu Nacionalnog programa ranog otkrivanja raka vrata maternice, a dopredsjednica Vlade RH, Milanka Opačić također je izjavila novinarima da će se založiti za uvođenje zdravstvenog odgoja u škole.
Sve ovo nas potiče da i dalje marljivo radimo i provodimo javno-zdravstvene edukativne kampanje kako bi jednoga dana pojavnost i smrtnost od raka vrata maternice i u Hrvatskoj bili čim manji.
Neda Ferenčić Vrban, glavna tajnica Lige
Edukacija - Naučite sve što možete, pitajte svog liječnika Cijepljenje - Zaštitite se od bolesti koju uzrokuje HPV Probir - odlazite redovito na ginekološke preglede s PAPA testom
Veliko nam je zadovoljstvo obavijestiti kako Hrvatska liga protiv raka, Udruga " Zdravka " i Zajednica pacijenata oboljelih od raka Sv. Juraj pod pokroviteljstvom Hrvatskog Sabora i Ministarstvom zdravstva i socijalne skrbi nastavljaju javnozdravstvenu kampanju " Budi Zdravka " i u 2012 godini.
Kao što smo najavili 21. siječnja 2012. godine obilježiti ćemo 5. hrvatski Dan mimoza kojeg je hrvatski Sabor proglasio i Nacionalnim danom borbe protiv raka vrata maternice.
S obzirom na važnost senzibilizacije javnosti tijekom javnozdravstvene akcije Dan mimoza i tijekom Europskog tijedna borbe protiv raka maternice, koristimo ovu priliku da prikažemo nove smijernice vezane uz ovu bolest.
U Hrvatskoj je invazivni rak vrata maternice (IRVM) i dalje na visokom osmom mjestu incidencije raka u žena. U 2009. godini od IRVM oboljelo je 369, a umrlo 114 žena (dobno-standardizirana stopa incidencije na standardno europsko stanovništvo 14.5 / 100 000, odnosno stopa mortaliteta 3.9 / 100 000). Unatoč tome što se oportunistički probir Papa testom u Hrvatskoj provodi od pedesetih godina prošlog stoljeća, u usporedbi s drugim zemljama zapadne i južne Europe Hrvatska ima i dalje nepovoljne trendove kretanja mortaliteta od IRVM. Silazni trend incidencije IRVM bio je prisutan od 1970. do 1991. godine, ali nakon toga se zaustavlja, a zadnjih nekoliko godina, na žalost, uočava se i ponovni porast. Najveća stopa incidencije IRVM je u Hrvatskoj u dobi od 45. - 59. i 80. - 84. godine, a CIN III (carcinoma in situ) u dobi od 30. - 34. godine. Incidencija ovog carcinoma in situ je zadnjih godina u značajnom porastu i od njega obolijeva više od 2 000 žena godišnje. U Hrvatskoj je u tijeku izrada Nacionalnog programa ranog otkrivanja raka vrata maternice pod okriljem Ministarstva zdravstva i socijalne skrbi Republike Hrvatske koji planira obuhvatiti probir žena od 25. - 64. godine Papa testom jedanput u 3 godine. Početak organiziranog probira planiran je početkom slijedeće godine. U ovaj program bit će implementirani i načini edukacije pučanstva posebice mladeži o načinima zaštite od spolno-prenosivih infekcija (SPI) posebice HPV-a kao glavnog čimbenika u nastanku IRVM (tip 16 i 18). Hrvatska liga protiv raka već petu godinu zaredom u prigodi europskog tjedna borbe protiv raka vrata maternice u Zagrebu i brojnim mjestima u Hrvatskoj organizira Dan mimoza kada simbolikom nježnog cvijeta govorimo o nužnosti edukacije, cijepljenja i probira raka vrata maternice u Hrvatskoj. Na taj način senzibiliziramo pučanstvo o nužnosti primarne i sekundarne prevencije raka vrata maternice u Hrvatskoj kako bi se učinkovitije provodila zaštita od SPI, sveobuhvatnije provodilo cijepljenje te da odaziv na ginekološke preglede za organizirani probir (screening) bude čim veći (poželjno barem 80 %). Primjerice, nakon edukacijske kampanje u europskom tjednu borbe protiv raka vrata maternice i Dana mimoza u Hrvatskoj posjet žena u polikliničkim ginekološkim ordinacijama u Zagrebu značajno je veći tijekom slijedeća tri mjeseca (u prosjeku za 15 %) što svakako pridonosi u smanjenju pojavnosti raka vrata maternice u Hrvatskoj.
doc.dr.sc. Damir Eljuga, dr. med. predsjednik Hrvatske lige protiv raka
U sklopu Europskog tjedna borbe protiv raka vrata maternica obilježen je po četvrti put Hrvatski dan mimoza (Dan borbe protiv raka vrata maternice).
Hrvatski dan mimoza: " Edukacija, cijepljenje, probir "
Zagreb, 22. siječnja 2011. Udruga Zdravka pri Hrvatskoj ligi protiv raka organizirala je Četvrti nacionalni dan mimoza kojim počinje Europski tjedan borbe protiv raka vrata maternice koji organizira ECCA (European Cervical Cancer Association). Pokrovitelji Četvrtog hrvatskog dana mimoza su predsjednik Republike Ivo Josipović, predsjednica Vlade Jadranka Kosor, te Ministarstvo zdravstva i socijalne skrbi. Organizatori su najavili i pokretanje aktivnosti kako bi Hrvatski sabor proglasio svaku treću subotu u siječnju Nacionalnim danom borbe protiv raka vrata maternice, a Ministarstvo zdravstva i socijalne skrbi najavilo je za jesen i provođenje programa prevencije karcinoma vrata maternice, u sklopu kojeg će se na pregled pozivati žene u dobi od 25 do 64 godine. Pilot projekt tog programa već se provodi u Primorsko-goranskoj županiji.
Predsjednik Hrvatske lige protiv raka doc. dr. Damir Eljuga upozorio je na odgovorno seksualno ponašanje, te je istaknuo važnost cijepljenja protiv raka vrata maternice: " Rano otkrivanje bolesti jamči potpuno izlječenje jer je moguće otkriti i predstadije bolesti, no od kada je otkriveno cjepivo protiv infekcije HPV-om, razvoj bolesti moguće je spriječiti te u 75 posto slučajeva smanjiti pojavnost raka ".
U Ministarstvu zdravstva i socijalne skrbi osnovana su 2 povjerenstva - Povjerenstvo za primarnu prevenciju raka vrata maternice i Povjerenstvo za nacionalni program ranog otkrivanja raka vrata maternice, koja rade na projektima edukacije stručne javnosti te roditelja i djece, cijepljenja i ranog otkrivanja te zloćudne bolesti, i to prema smjernicama Svjetske zdravstvene organizacije i Europskog centra za prevenciju i kontrolu bolesti (European Centre for Disease Prevention and Control, ECDC).
