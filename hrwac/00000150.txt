Lipanj 2013 Broj 254 
FARMACIA SAVJETUJE 
Ljetna ljekarna za bebe i trudnice 
Dolazi vrijeme godišnjih odmora i većina roditelja jedva čeka spakirati se i bezbrižno s djecom otputovati na ljetovanje. No, već nakon nekoliko krivina na cesti, djecu je svladala mučnina, već prve noći na odredištu iz snova malo dijete su izboli komarci, sutradan nakon izlaganja suncu pojavilo se crvenilo na ramenima, a pri lovu na svoju prvu ribicu vaš sinčić zaradio je posjekotinu zapevši za oštri kamen u plićaku... 
Naravno da nećemo putovati s idejom o takvom scenariju, ali s djecom na odmoru nema potpunog opuštanja i dobro je da svaki roditelj bude spreman i na tu vrstu ljetnih iznenađenja. U nastavku ćete doznati kako postupiti u sličnim situacijama, kako ih pokušati prevenirati i koje sve preparate i lijekove staviti u svoju putnu ljekarnu. 
Putovanje i bolest putovanja 
Kada krećete na put s djetetom, dobro je pripremiti se kako biste što ugodnije i sigurnije stigli na svoje odredište. Preporuka je na put krenuti rano ujutro, izbjegavajući vrućine ili planirati polazak u doba dana kad je djetetu inače vrijeme za spavanje, kako bi put lakše podnijelo. Važno je ponijeti dovoljno lagane hrane, nemasnih grickalica i tekućine, imati pri ruci rezervnu odjeću te predvidjeti moguće zastoje u prometu. Ukoliko je putovanje vremenski dugo, dobro je odmarati svakih sat i pol i omogućiti djetetu šetnju na zraku. 
Često se kod djece javlja bolest putovanja. Simptomi su mučnina, vrtoglavica, povraćanje te hladan znoj. Uzrokuju je suprotni signali koji dolaze iz oka i uha do mozga: unutrašnje uho detektira kretanje, dok dječje oči s pažnjom usmjerenom na neku točku u vozilu, ne. Simptome može ublažiti lagan obrok prije puta, poticanje djeteta da gleda u neku točku izvan vozila, dovoljno svježeg zraka, ograničavanje pomicanja glave. Kao dio putne ljekarne, za svu djecu stariju od dvije godine, preporučuje se uzimanje tablete protiv bolesti putovanja, pola sata prije puta, u dozi ovisnoj o kilaži, prema preporuci ljekarnika. 
Ukoliko putujete zrakoplovom, moguća je pojava boli u uhu kod djece za vrijeme slijetanja i uzlijetanja zbog promjene tlaka zraka u srednjem uhu. Tu je neugodnost moguće izbjeći davanjem uobičajene doze lijeka protiv bolova ili kapanjem nosa dekongestivom, po preporuci pedijatra, pola sata prije slijetanja i uzlijetanja. 
Preparati za zaštitu od sunca 
Za svaki boravak na otvorenom preporučuje se obvezno korištenje preparata za sunčanje s visokim zaštitnim faktorom. Za najmlađe se preporučuju preparati sa SPF 50, a za stariju djecu najmanje 30. U ljekarnama postoji velik broj preparata različitih dermokozmetičkih linija namijenjenih zaštiti nježne dječje kože od sunca. Razlikuju se u teksturi (mlijeko, krema, losion), sastavu (kemijski i mehanički filtri) te stupnju zaštite. Savjetovanje s ljekarnikom, ovisno o djetetovoj starosti, tipu i zdravlju kože (alergije, neurodermitis, suhoća), pomoći će vam da odaberete preparat koji će najbolje odgovarati vašem djetetu. Pravilnim izborom spriječit ćete i alergijsku reakciju koja može nastati zbog međudjelovanja sunca i kemijskih djelatnih tvari iz preparata za zaštitu od sunca. Ukoliko se radi o posebno osjetljivoj koži, izbjegavajte preparate s parabenom. Umjesto kemijskih filtera, poželjni su preparati koji sadrže mehaničke, poput titan dioksida i cink oksida. Mehanički filtri ne ulaze u kožu, već poput zrcala odbijaju zraku svjetlosti od kože. Takva vrsta preparata je i jedini izbor za djecu mlađu od godine dana. Dobro je da preparat bude vodootporan, a poželjno je da zbog čestog nanošenja bude i praktičan, poput onog u spreju. 
Kako bi bili potpuno djelotvorni, preparate za sunčanje važno je i pravilno nanijeti. Dobro ih je nanijeti obilno te ponoviti nanošenje nakon svakog izlaska iz vode, dodatnog znojenja te posebno namazati najizloženije dijelove tijela: usne, uha, lice, vrat, ramena, koljena i stopala. 
Indeks veći od 3 zahtijeva poduzimanje mjera zaštite od sunčevih zraka. UV indeks je međunarodna mjerna veličina za UV zračenje, kojom se upozorava na stupanj opasnosti od zračenja i potiče na primjenu preporuka za zaštitu. Vrijednosti od 8 - 10 smatraju se vrlo visokom, a 11 ekstremnom opasnosti od UV zračenja. Preporuka je informirati se o UV indeksu na području na kojem boravite. 
Preparati za ublažavanje sunčanih opeklina 
Melanin, tamni pigment koji se nalazi u koži, čini prvi stupanj obrane apsorbirajući UV zrake prije nego dođe do ozbiljnih oštećenja kože. Melanin nalazimo u različitim koncentracijama i bojama, što rezultira raznolikošću boja kože. Količina melanina se povećava kao odgovor na izloženost sunčevom zračenju te koža tamni. Opekline od sunca se razviju kada je izloženost sunčevom UV zračenju veća od one koju naš melanin može neutralizirati. 
