Najbogatiji grbovima, i to posebice onim kamenima, je grad Cres, a potom slijede Osor i Veli Lošinj. Heraldičku ostavštinu nalazimo i u manjim naseljima te u danas napuštenim pastirskim stanovima i selima. Najveći dio tih grbova su obiteljski, dok na raznim mjestima nailazimo i na grbove srednjovjekovnih komuna Cresa i Osora te crkvenih dostojanstvenika. Posebnu grupu čine državni grbovi: najviše ih je iz vremena Mletačke Republike, jedan Carevine Austrije te dva hrvatska.
Zbog velikog interesa publike za heraldičke teme cresko-lošinjskog otočja ovo predavanje se predstavlja i u Osoru nakon što se 2010. godine predstavilo zagrebačkoj, a 2012. i malološinjskoj publici.
PREDAVANJE " O LOŠINJU U LOŠINJSKOM MUZEJU "
Povodom Međunarodnog dana muzeja, u subotu, 18. svibnja 2013. g., u 18.00 sati u palači Fritzy održat će se predavanje O Lošinju u Lošinjskom muzeju, na kojem će se predstaviti tri muzejske zbirke zastupljene u stalnom postavu (Zbirka starih majstora Piperata, Fotografska zbirka Dantea Lussina i Zbirka Andra Vida Mihičića). Naglasak će biti na povijesti njihova nastanka i razvoja do dolaska u Lošinjski muzej. Svaka zbirka na određeni način prati i sudbinu Lošinja, stoga će predavanje o njima ujedno biti i upoznavanje s prošlosti grada i okolnog područja. U skladu s temom ovogodišnjeg Međunarodnog dana muzeja, Muzej (memorija kreativnost) = društvena promjena, ovime će i Lošinjski muzej pridonijeti upoznavanju prošlosti te izgradnji identiteta.
Zbirku starih majstora Piperata je sakupljao Giuseppe Piperata, a djela su bila smještena u obiteljskoj vili u Malom Lošinju. Nakon Drugog svjetskog rata obitelj je, slijedom političkih i društvenih prilika, preselila u Italiju dok je najvrjedniji dio zbirke otkupila Općina Mali Lošinj. Godine 1998. zbirka je, nakon gotovo polustoljetnog lutanja, napokon izložena u palači Fritzy, glavnoj zgradi Lošinjskog muzeja. Osim što sadrži vrijedna umjetnička djela, ona je svjedok povijesti Malog Lošinja, ali govori i o širem kontekstu te je kao takva dokument određenog razdoblja.
Poput Zbirke Piperata, i Fotografska zbirka Dantea Lussina ima sličnu, no ipak manje burnu povijest. Predmeti iz zbirke su naime, sve do njihovog otkupa 2010. g., bili u vlasništvu obitelji koja je također, silom prilika, nakon Drugog svjetskog rata otišla u Italiju.
Od ovih dviju svojom prošlošću se ponešto razlikuje Zbirka Andra Vida Mihičića. Za Mihičića je Drugi svjetski rat također predstavljao prekretnicu, no prvenstveno na osobnoj razini, što je kasnije utjecalo i na samo njegovo djelovanje koje je ostavilo dubok trag na hrvatskoj likovnoj sceni. Osim umjetničkih djela, Općini Cres-Lošinj je poklonio i osobne predmete te pisma i ostalu korespondenciju koja pružaju uvid u samu njegovu osobu, ali i u stanje u likovnim i društvenim kretanjima u tadašnjoj Jugoslaviji. Povodom Dana muzeja biti će izložena i pojedina pisma iz Zbirke Mihičić koja su inače pohranjena u muzejskoj čuvaonici.
Prezentacija udruge " Obala naših unuka "
Volonteri udruge " Obala naših unuka ", provodeći svoj ekološko-umjetnički program, već tri godine za redom borave na otoku Unije. Ekološke aktivnosti prikupljanja naplavina duž obale otoka nadopunjuju kreativno-umjetničkim izričajem, radionicama za djecu te sportskim aktivnostima.
Koliko je vreća naplavina prikupljeno tijekom tri sezone provođenja volonterske akcije; koliko je volontera sudjelovalo; kako su djeca prvi put gledala kroz teleskop i crtala nebeska tijela olovkom, kredom i bojicama; tko je pobijedio u nogometnoj utakmici, a tko u unijskoj alci - objavljeno je
na prezentaciji u Palači Fritzy u Malom Lošinju 20. studenog 2012. god. u 18.00 sati. Prikazan je kratki film kojeg su snimili sami sudionici i objavljene su tajne poruke iz boca koje su pronađene na obali otoka Unije.
Pored navedenog posjetitelji su upoznati s projektom snimanja obale Jadrana kojeg provode članovi Udruge već pet sezona. Posjetitelji su bili u mogućnosti sami odabrati dio obale Jadrana, između 2035 nautičkih milja odnosno 300 sati i 43 minute materijala, te pogledati u HD rezoluciji.
Prezentacija rada Udruge trajala je 45 minuta, nakon čega je uslijedilo vrijeme za pitanja i odgovore uz piće dobrodošlice za sve nazočne.
Događanja u Lošinjskom muzeju, 09.11.2012.
Povodom proslave Dana Grada Malog Lošinja, 09. studenoga 2012. u Lošinjskom muzeju održala su se sljedeća događanja u Palači Fritzy:
