Čitam neki dan članak u Jutarnjem o emo u, pa pomislim nije vrag da je i to došlo do nas?. Bogme, izgleda da je. Moj jedini problem s koncepcijom emo-a je ta što za žanr koji u imenu ima riječ emocija i kojeg navodno stvaraju i slušaju ultrasenzibilni pojedinci, meni ostavlja popriličan dojam izvještačenosti. Dobar primjer za to su Dashboard Confessional, bend singer / songwritera Chrisa Carrabbe, koji je zahvaljujući uspjehu prethodnog albuma A Mark, A Mission, A Brend, A Scar iz 2003. ponio laskavu titulu posterboya emo pokreta. Sudeći po Dusk And Summer, glavni Carrabbin problem je što se iz petnih žila trudi raditi glazbu idealnu za tinejdžerske serije. Dakle, himnički alter / pop rock u kojem se osjećaji izlijevaju iz svake pore. Problem s takvom muzikom je u tome što je ona dobra samo kad je suptilna, a to je rijetko. Carrabba nije nimalo suptilan pa između velikih, gotovo stadionskih refrena on prosipa stihove o izgubljenim ali ne i zaboravljenim ljubavima. No on nije arhetipski ljubavni patnik poput recimo Morrisseya, nego se na ovom albumu prije doima poput pozera koji pokušava prodati priču. Začuđujuće, na albumu gostuje Adam Duritz iz Counting Crowesa, za koje bi rekao da im Carrabba dosta duguje. Dapače, sintagma koja mi pada na pamet za opis ovog albuma je« Counting Cure », s tim da su rezultati lošiji od oba benda. Ima ovdje pristojnih pjesama poput The Secret ` s In The Telling ili So Long So Long s Duritzovim gostovanjem koja pomalo podsjeća na izvrsnu Colorblind Counting Crowesa. Neobično je također što je Carrabba ugostio čovjeka čija je boja glasa dosta slična njegovoj. Sve to rezultira pristojnim ali i pomalo iritantnim albumom koji se trudi biti većim nego što doista jest. Za kraj bih dodao da emo u svojoj konceptualnoj ako već ne glazbenoj strani nije američka izmišljotina. Mišo Kovač je u bivšoj Jugi prodao preko dvadeset milijuna ploča gotovo isključivo na« patim, dakle jesam »poetici, a da ne spominjem da Carrabba i cijela emo svita nema stihove poput« i proplakat će nebo »ili« ja dok pjevam suze niz lice same teku »i da nije izgubio sina u ratu i pokušao se ubiti. Pa ti sad vidi tko je više emo. E moji Amerikanci, morate vi još žganca jesti da bi dosegli našu patnju.
Zero 7 The Garden (Warner / Dancing Bear, 2006.) Ocjena: 2
U osnovi nemam nikakav problem sa Zero 7, njihova je glazba lijepo isproducirana i ugodna za slušanje, uvijek biraju gostujuće vokale ugodnih glasova poput stalne suradnice Sie Fuller ili novopridošlog kantautora Josea Gonzalesa. No, s druge strane nije dovoljno nakrcati pjesme organskom ritam sekcijom, akustičnim gitarama, fender rhodes električnim klavirom i šuškavim sythovima i reći:« ovo je tako uhu ugodna glazba slušajte ovo, ovo nikome ne smeta ». Treći album Zero 7 bi na sebi trebao imati naljepnicu« upozorenje: iritantno ugodno slušanje », jer u ovom je vrtu sve toliko prokleto uredno da jednostavno budi želju za uništavanjem. Dodatni razlog zašto su Zero 7 postali iritantniji je taj, što su i Simple Things i When It Falls prije svega bili ugodni zvučni tapeti, dok se na The Garden trude zbilja napraviti pjesme. Jedni problem je u tome što su izabrali potpuno krivi način pa veliki dio albuma zvuči kao futurističkije produciran album nekog mainstream kantautora iz sedamdesetih. Pri tom je očito i da su i Sia i Gonzales kao koautori većine pjesama dali svoj drugorazredni materijal, jer oboje imaju nešto viši prosjek na svojim solo albumima, a pogotovo Sia sa sjajnom Breathe Me s debija Color the Small One. No budimo iskreni, ova dva Britanca su postali takvi mediokriteti da im ne bi pomogli ni Leonard Cohen, Nick Cave i Tom Waits. Zajedno. Nevjerojatno iritantan ali ipak ne i katastrofalan album.
Bardo Pond Ticket Crystals (All Tommorow Parties, 2006.) Ocjena: 4
Kod većine glazbe struktura je iznimno važna, a trominutna pop forma je jako teška kad treba održati pažnju slušatelja, no postoje i žanrovi koji tu zamku vješto izbjegavaju. Psihodelični space rock jamovi kakve Bardo Pond sviraju već petnaest godina spadaju u ovu drugu kategoriju. Kod ovakvih bendova struktura i pjesme su manje važne, a atmosfera i zvuk zauzimaju prvo mjesto otvarajući prostor za disanje dugim kompozicijama koje se voze na nekoliko prepoznatljivih elemenata. Prvo su tu distorzirane, u reeverb uronjene i feedbecku sklone gitare braće Gibbons, onda anđeoski vokal, flauta i povremena violina Isobel Sollenberger, i na kraju moćna repetativna ritam sekcija. Kao i dosadašnji njihovi albumi poput onih najistaknutijih kao što su Amanita, Lapsed i Dilate, Ticket Crystals je iznimno teško suditi po pjesmama. Pravilnije bi bilo reći da vas uvuku u svoj distorzirani svijet u kojem Isobelin vokal i flauta pružaju lažnu sliku smiraja ispod kojeg gitare deru hipnotičke dionice naizgled bez kraja i konca. Začudo, na sedamdeset sedam minuta dugom albumu najkraće pjesme, poput izvrsne obrade Beatlesa Cry Baby Cry ili Endurance, se doimaju i najmanje potrebnima jer njihova strukturiranost jednostavno remeti tijek odnosno plovidbu kroz ostatak albuma. Bardo Pond nisu esencijalna grupa u svom žanru, no lakoća kojom rade glazbu koja samo nosi a ne zamara, doista je zapanjujuća, naravno pri tom nije riječ o nikakvom easy listeningu, u pitanju je glazba kojoj za potpuno uživljavanje ipak treba obratiti bar malo pažnje. Relativizacija protoka vremena je najveća nagrada koju ova glazba pruža.
Komentari
