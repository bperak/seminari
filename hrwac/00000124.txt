Što bi trebali znati o kontracepcijskim pilulama
Oralna hormonska kontracepcija postoji preko 40 godina, i jedna je od najistraženijih skupina lijekova na svijetu. Smatra se jednom od sigurnijih grupa lijekova, koja ne uzrokuje povećano pobolijevanje niti smrtnost. Dobrobiti OHK uključuju smanjenje menstrualnog krvarenja i poboljšanje anemije, smanjenje menstrualne boli, smanjenje rizika razvoja zdjelične upalne bolesti, poboljšanje akni, smanjenje rizika za razvoj karcinoma sluznice maternice, jajnika i debelog crijeva. Rizici OHK, koliko je danas poznato, uključuju samo veći rizik od razvoja tromboembolijske bolesti nego u općoj populaciji, što ću spomenuti kasnije.
Tko ne smije uzimati hormonsku kontracepciju
OHK ne bi trebale uzimati trudnice i dojilje do 6 tjedana iza poroda, žene koje imaju aktivnu bolest jetre, oštećenu funkciju jetre, ili tumor jetre, šećernu bolest sa komplikacijama na krvnim žilama, rak dojke, preboljeli srčani udar ili bolest krvnih žila srca, preboljeli moždani udar, kompliciranu bolest srčanih zalistaka, preboljelu tromboembolijsku bolest, nekontrolirani i neliječeni visoki krvni tlak, migrene sa neurološkim simptomima, žene sa slomljenom nogom ili zdjelicom radi dugotrajnog ležanja, i žene starije od 35 godina koje puše. Nijedna druga bolest nije razlog za neuzimanje OHK, ukoliko se pacijentica tako dogovori sa svojim liječnikom. Međutim, ne smije se zaboraviti da OHK obično uzimaju mlade žene, koje su u većini slučajeva zdrave, pa ovi razlozi rijetko igraju ulogu.
Tromboza i embolija
Embolija pluća je iznimno rijetka, ali poznata nuspojava uzimanja SVIH kontracepcijskih pilula, i ne samo pilula, nego i ostalih hormonskih kontracepcijskih preparata (npr. kontracepcijskih flastera). Rizik tromboembolijske bolesti (a tu su uključene duboka venska tromboza i plućna embolija) u zdravih žena u dobi od 15 - 49 godina je 21 na 100.000 žena godišnje. U žena koje koriste hormonsku kontracepciju ovaj rizik raste na 30 na 100.000 žena godišnje. Radi usporedbe, rizik za razvoj tromboembolijske bolesti u trudnoći u žena iznad 35 godina je 121 na 100.000 žena, jer je trudnoća veliki rizik za razvoj tromboembolije. Međutim, oko 1 - 2 % žena koje imaju tromboembolijsku bolest će umrijeti, tako da tromboembolijsku bolest smatramo vrlo ozbiljnom komplikacijom uzimanja OHK. Međutim, kako je Hrvatska mala zemlja i relativno je malo korisnica OHK, potrebno je napomenuti da se smrt mlade žene kao posljedica plućne embolije zbog uzimanja OHK može očekivati samo iznimno rijetko, upravo zbog gore spomenute statistike.
Obiteljska anamneza
Žene koje imaju rođake u prvom koljenu koji su preboljeli tromboembolijsku bolest (spontano duboku vensku trombozu ili plućnu emboliju izvan trudnoće i nevezano za ozljedu, posebno u mlađoj dobi) moguće imaju nasljednu sklonost tromboemboliji. Uzimanje OHK kod njih može biti prvi susret sa povećanom razinom estrogena, te može dovesti do duboke venske tromboze ili embolije. Međutim, ako bi svakoj ženi sa takvom obiteljskom anamnezom uskratili OHK, na 90.000 žena spriječili bi jednu duboku vensku trombozu. Budući je duboka venska tromboza rijetko smrtonosna, smatra se da samo na osnovu obiteljske anamneze nema smisla bazirati odluku o podobnosti određene žene za OHK. Također ni detaljni pregledi nemaju previše smisla, jer će otkriti tek pokoju ženu sa sklonošću stvaranju tromba, a kod mnogih će sklonost stvaranju tromba unatoč testiranju ostati neprepoznata. Međutim, ženama koje su dokazano sklone stvaranju tromba, treba savjetovati ne korištenje OHK.
Pretilost i pušenje
Pretile žene imaju povećan rizik za trombozu, koji će se dodatno povećati upotrebom estrogena. Zato takvim ženama treba prepisivati OHK oprezno, pogotovo u slučaju postojanja više rizičnih faktora za trombozu, i ipak preferirati niskodozirane kontraceptive. Također, žene koje puše i koriste OHK imaju povećan rizik za tromboembolijsku bolest, srčani i moždani udar. Ovaj rizik raste s dobi, pa se ženama starijim od 35 godina koje puše ne preporučuje uzimanje OHK.
Postupak prije početka uzimanja hormonske kontracepcije
U pacijentice treba utvrditi obiteljske rizike za kardiovaskularne bolesti, povišene masnoće, rizik za rak, i šećernu bolest; osobne rizike (dob, pušenje, venske tromboembolije, srčani i moždani udar, teška hipertenzija, uznapredovali dijabetes, teže oštećenje jetara, bolesti žučnjaka, visoki trigliceridi, migrena s aurom, uzimanje lijekova koji mogu utjecati na OHK). Treba učiniti opći pregled, uzeti ginekološku anamnezu i učiniti ginekološki pregled u spolno aktivne žene koja nije bila na kontroli godinu dana. U mladih djevojaka ovaj pregled nije nužan. Kada se takvom obradom utvrdi da žena nije u povišenom riziku za spomenute bolesti, nije potrebna daljnja obrada niti laboratorijski testovi.
