U očekivanju FED-a 2
S obzirom da svi znaju da se nešto mora učiniti u vezi posustalog " oporavka " američkog gospodarstva, a nitko u stvari ne zna što, pritisak na američku centralnu banku FED došao je u fazu da njezin prvi čovjek Ben Bernanke diplomatskim rječnikom, posebno naglašavajući visoku nezaposlenost kroz dulje razdoblje i nisku inflaciju, daje do znanja da je nova monetarna injekcija još samo pitanje datuma. Kad su već ljudi trenutačno skloniji štednji i vraćanju dugova, te ne žele bespotrebno trošiti i samostalno nahraniti inflaciju do razina koja bi se u današnjim vodećim političko ekonomskim krugovima mogla smatrati pozitivnim znakom oporavka, ajmo im ukrasti novac tako da povećanjem mase jeftinog novca stvorimo umjetnu inflaciju, umanjimo vrijednost njihove štednje i natjerajmo ih da troše. Povećana potrošnja posljedično bi trebala voditi pražnjenju polica s proizvodima kao i zaliha proizvođača, a to bi dalje stvorilo dojam da se stvari vraćaju na staro i da je vrijeme da se poveća proizvodnja, aktiviraju akumulirana sredstva, potraže novi krediti te pokrenu novi poslovi i investicijski ciklusi. Lijepo zamišljeno, no pitanje je može li takav Mickey Mouse novac stvoriti stvarne vrijednosti, a ne samo nove špekulativne balone? Može li od ništa nastati nešto što se neće za koju godinu pretvoriti u još veći kolaps nego ovaj sadašnji? Ne znam, ali ne vjerujem. Koliko će točno taj tzv. QE (quantitative easing kvantitativno olakšanje) biti velik, za sada se još ne zna, a prema nobelovcu Krugmanu 8 - 10 x više od sadašnjih projekcija od 100 - 1500 milijardi dolara bilo bi taman. Za početak. Goodbye America, welcome Zimbabve
U svakom slučaju, potvrda skorašnje FED-ove intervencije i dobri poslovni rezultati kompanija, posebno u tehnološkom sektoru, gurnuli su indekse na Wall Sreetu i ovaj tjedan u plus, pa je tako Dow Jones porastao za 0,5 %, S P 500 za 0,9 %, a Nasdaq za 2,8 %. Pozitivni tjedan iza sebe imaju i najvažniji europski indeksi (FTSE 0,81 %, DAX 3,19 %, CAC 1,7 %), dok je japanski Nikkei izgubio 0,92 %.
Od ostalih vijesti iz svijeta vrijedi spomenuti one iz zemalja koje i inače spominjem najčešće u pozitivnom kontekstu. Trenutačno nezaustavljiva Kina u trećem je tromjesečju povećala svoje devizne rezerve za oko 194 milijarde dolara, na ukupno 2,65 bilijuna dolara. Kineski trgovinski suficit u rujnu smanjen je na 16,9 milijardi dolara s 20 milijardi dolara u kolovozu što je najniža razina u posljednjih pet mjeseci. Pritom je izvoz na godišnjoj razini porastao za 25,1 % na 145 milijardi dolara, dok je uvoz povećan za 24,1 %, na rekordnih 128,1 milijardi dolara. Osim toga, za 50 % su privremeno povećane obvezne pričuve za šest velikih korporativnih banaka i sada iznose 17,5 %, a ministarstvo financija je izdalo emisiju obveznica sa sedmogodišnjim dospijećem vrijednu 28,7 milijardi juana (4,3 milijarde dolara). Najjače europsko gospodarstvo Njemačka ubire plodove izvoza, posebno u zemlje u razvoju, a snažan gospodarski oporavak i povećani porezni prihodi naveli su ministarstvo financija da snizi prognoze o proračunskom manjku u ovoj godini s 80 milijardi na manje od 50 milijardi eura, uz prognoze gospodarskog rasta od 3,5 % u ovoj godini. Uz snažan rast ide i povećana inflacija, pa je tako godišnja stopa inflacije u rujnu dosegnula 1,3 %, najvišu razinu u posljednje dvije godine.
Najvažniji " gospodarski " događaji u Hrvatskoj u proteklom tjednu bili su povratak bivšeg premijera dr. Ive i " pamfletić " bivšeg ministra gospodarstva Polančeca. Kažem najvažniji, zato jer su se vladajući umjesto provođenjem plana gospodarskog oporavka najviše bavili pranjem obraza i pokazivanjem odanosti stranci i premijerki Kosor. Jedan (jedna) vođa, jedna stranka, jedno mišljenje. Krr Polančec blup Sanader klik Kosor frr nikad čuo, ništa ne znam zvrrr to su krive oni iz SDP-a plonk, krc on laže, ne, on laže
Dok se oni " peru ", ulagači na domaćem tržištu kapitala nemaju drugog izbora nego pratiti vijesti iz svijeta, te su u proteklom tjednu odradili ukupno 99,201 milijuna kuna redovnog dioničkog prometa na ZSE, a oba indeksa su uspjela ostvariti mali rast. Indeks Crobex je u proteklom tjednu porastao 0,13 % i tjedan završio na 1.905,67 bodova, dok je Crobex10 tjedan završio na 1.006,11 bodova uz rast od 0,4 %.
Uvijek vrijedan Državni zavod za statistiku izvijestio nas je da su proizvođačke cijene industrijskih proizvoda porasle u rujnu za 0,4 % što je na godišnjoj razini 4,4 %, a inflacija je u rujnu porasla za 0,3 %, na 1,4 %, što je najviše u ovoj godini. Prema DZS-u i Hrvatskoj turističkoj zajednici Hrvatsku je u prvih devet mjeseci posjetilo 9,3 milijuna turista, a od toga su 90 % činili strani turisti.
Zahvaljujući aktualnim gospodarsko političkim aferama, manje mjesta u medijima nego inače dobio je guverner HNB-a Željko Rohatinski. U svom intervjuu za slovenski Bančni vesnik predvidio je da će hrvatski BDP ove godine pasti 2 %, a " kako zbog podbačaja planiranih prihoda, tako i zbog izraženih političkih problema u vezi s pokušajem smanjivanja određenih prava korisnika proračunskih sredstava " deficit javnog sektora bit će veći od 6 % BDP-a. Iako to nije izričito naglasio, iz njegovog se intervjua može iščitati da ukoliko Vlada ne uspije kvalitetno provesti svoje zacrtane mjere oporavka, a ja bih dodao ukoliko se ne desi čudo pa to Vladi uspije, smiješi nam se MMF. Kad već ne znamo i ne želimo sami.
Ono što svakako ne treba zaboraviti je da nam na osobnoj razini, onako iz naslonjača ispred televizije, politika može biti kriva za ovo ili ono, ali nikako opravdanje za inertnost, nespremnost za učenje novih stvari i odupiranje promjenama.
