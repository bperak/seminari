U mjesecu najveće krize događaj mjeseca - seksualni odgoj
hrvatska
SDP početkom siječnja bilježi i najslabiji rezultat od posljednjih parlamentarnih izbora
(Foto: Jurica Galoić / Pixsell)
Sukobi Ministarstva obrazovanja i Katoličke crkve u vezi zdravstvenog, odnosno seksualnog odgoja najvažniji je događaj u našoj zemlji u posljednjih mjesec dana, smatra to 23 posto hrvatskih građana. Tako je ova tema pretekla gospodarsku krizu koja u kulminaciji sukoba oko seksualnog odgoja doživljava pravi " procvat ", a prosinački pad kreditnog rejtinga zemlje kao jasan indikator ove krize tek je na sedmom mjestu, pokazalo je redovito mjesečno istraživanje agencije Promocije plus o društvenim i političkim preferencijama CRO Demoskop, koje je provedeno u prvim danima siječnja.
Istraživanje pokazuje da, godinu dana od formiranja koalicijske Vlade okupljene oko SDP-a, postojeća Vlada bilježi pad potpore svojoj politici, pad ocjene za njezin rad, dok glavna stranka vladajuće koalicije bilježi nastavak pada potpore. U odnosu na prošlomjesečne rezultate zabilježen je rast među nepodržavateljima politike Vlade (od 2 postotna poena). U usporedbi s rezultatima iz prvog mjerenja u veljači ta se podrška strmoglavo spustila s tadašnjih 69,3 posto na sadašnjih 36,6 posto. Taj je trend zabilježen i u školskoj ocjeni rada Vlade koja je za prvu godinu mandata ocijenjena s mršavom dvojkom (2,32), a početkom veljače prošle godine ona je iznosila 3,1.
SDP početkom siječnja bilježi i najslabiji rezultat od posljednjih parlamentarnih izbora, odnosno 26 posto izbora (prema prošlomjesečnih 26,5 %, ili najviših 34 % iz veljače prošle godine). Unatoč ovom padu potpore SDP je i dalje vodeća hrvatska stranka s još uvijek izraženom prednošću pred najvećom opozicijskom strankom. HDZ, unatoč padu potpore Vladi i padu ocjene za njezin rad, nije uspio zabilježiti veći porast izbora koji početkom ovog mjeseca iznosi 19,2 posto (prema 19,3 % iz prosinca). Uz ove dvije stranke još samo Laburisti prelaze izborni prag na nacionalnoj razini i to s izborom od 9,7 posto (prema 10,2 % iz prosinca).
Josipović najpozitivniji, Sanader najnegativniji
Predsjednik Josipović najpozitivniji je političar u zemlji čime se nastavlja njegova dominacija na ljestvici odabira najpozitivnijeg hrvatskog političara, a koja traje od početka njegova mandata. Drugo mjesto na ovoj ljestvici drži Dragutin Lesar, dok je premijer Milanović na trećem mjestu. Slavko Linić se probio na četvrto mjesto, Željko Rohatinski je na petom mjestu, a slijedi čelnik HDZ - a Tomislav Karamarko.
Osuđujuća presuda bivšem premijeru i bivšem predsjedniku HDZ-a Ivi Sanaderu još je prošli mjesec priskrbila vrh ljestvice negativnog doživljaja hrvatskih političara gdje se zadržao i ovaj mjesec. Bivši potpredsjednik Vlade Radimir Čačić na drugome je mjestu. Slijedi predsjednik vodeće opozicijske stranke Tomislav Karamarko. Zoran Milanović je na četvrtom mjestu.
