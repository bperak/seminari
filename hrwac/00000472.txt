Ne treba potcjenjivati prosudbu građana na izborni dan
Gospođo Škare-Ožbolt, vi ste jedna od dviju kandidatkinja za predsjednicu države. Je li došlo vrijeme za ženu na Pantovčaku?
- Mislim da je došlo vrijeme da Hrvatska dobije predsjednicu. Posebno jer su vremena preteška, krizna a žene bolje funkcioniraju u kriznim vremenima. Posebno kad je riječ o politici, pa zato mislim da je došlo vrijeme za prvu predsjednicu RH.
S obzirom na iskustva dosadašnjih kandidatkinja jeste li optimistični ili su ove riječi ipak u predizborne svrhe?
- Ne nije za predizborne svrhe. Ja gledam po sebi. Imam iskustva u državnoj politici - sudjelovala sam u vremenima kada se stvarala Hrvatska do obrane Hrvatske, bila sam jedna od glavnih pregovaračica i to uspješnih. Radila sam na reintegraciji Podunavlja, koja je završila uspješno. Nakon toga sam bila i ministrica pravosuđa i bila sam uspješna. Prema tome, doista sam napravila pomake, što ih ljudi vide. Dakle, od onih ratnih vremena do ovih mirnodopskih, imam i iskustva i rezultata u državnoj politici. Radila sam i, na neki način, dobro ispekla i vanjsku i unutarnju politiku. I mislim da se ne trebam bojati, niti se bojim, da bi netko drugi to mogao raditi bolje od mene.
Što bi prva predsjednica donijela Hrvatskoj?
- Donijela bi kreativnost, donijela bi jednu mobilizaciju, vraćanje nekakvih vrijednosti koje su totalno nestale i donijela bi puno rada, ali i mogućnost da se živi od takvog rada, pristojno živi od takvog rada.
Kakav je vaš stav o pobačaju?
- Smatram da pobačaja treba biti što manje, ali i pravo žene mora ostati. Izbor žene je taj koji je jedini ispravan.
Kada mediji predstavljaju pretendente na Pantovčak, da li drugačije tretiraju kandidatkinje od kandidata?
- Ne znam da li drugačije tretiraju na rodnoj osnovi, ali u svakom slučaju favoriziraju određene ljude i to mi se ne sviđa.
Da li to može biti problem kod izjašnjavanja građana?
- Može biti problem, iako većina građana već sad vidi da se protežiraju samo neki kandidati, tako da ne treba potcjenjivati ni konzumente medija ni građane na izborni dan.
