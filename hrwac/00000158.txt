U Duhovnom centru svetog Ivana od Križa u Remetama, u utorak 27. rujna 2011. godine održana je osnivačka skupština Provincijalne skupine za pastoral župa. Skupina je osnovana s nakanom da se uspostavi bolja suradnja pastoralnih djelatnika u našim župama u Remetama i Splitu, te da se kvalitetnije i potpunije izađe u susret potrebama župljana na svim organizacijskim razinama. Inicijator osnivačke skupine, provincijal o. Vinko Mamić, na susret je pozvao pastoralne djelatnike iz Remeta, o. Antu Kneževića, župnika moderatora, o. Vjenceslava Miheteca, župnika in solidum, o. Iliju Tipurića, župnog vikara te župnika iz Splita o. Branka Zebića, koji je na susretu sudjelovao putem net meetinga. Uz ovu subraću, Skupštini su nazočili braća svećenici remetske zajednice koji već djeluju u župnom pastoralu, svećenici kojima su dodijeljene nove pastoralne službe, zatim predstavnici Župnog pastoralnog vijeća na čelu s tajnikom Zlatkom Šušnićem i predstavnici ostalih župnih zajednica.
Uz prethodni dogovor o. Provincijala i braće, odlučeno je i na skupštini obznanjeno da će animator i duhovnik Obiteljske zajednice biti o. Anđelko Jozić. Ovu zajednicu su na skupštini predstavljali Ljiljana Habljak, Ivan Kovač, Mirko Mamić i Goran Kanceljak. Katekumene, tj. odrasle pripravnike za sakramente, vodit će o. Ervin Ukušić.
Župnu molitvu četvrtkom i dalje će animirati župnik o. Anto Knežević. Karmelsku molitvenu zajednicu mladih animirat će o. Dražen Marija Vargašević i o. Franjo Podgorelec, a predstavljat će ju Josipa Crnjak. O. Zlatko Pletikosić imenovan je duhovnikom MuC-a, tj. zajednice Mladi u Crkvi. Predstavnica za MuC je Ana Oreč, a na skupštini je u njezino ime prisustvovala Vida Grković. Zborove mladih: mlađe, koje predstavlja Anita Bekavac i starije koje predstavlja Nikola Kosalec, i dalje će usmjeravati o. Viktor Grbeša. Dramsku skupinu mladih predstavljat će Vlatka Renić i Petar Oreč, a za duhovnika imenovan o. Dario Tokić. " Karmelske večeri " bit će zajednički projekt Karmelske molitvene zajednice mladih, MuC-a i Dramske skupine. Predstavnik je Ante Mikulić, a za voditelja imenovan je o. Dražen Marija Vargašević. Nogometnu momčad Advocata Croatiae predstavlja Ivan Pavlek, a za animatora je imenovan o. Franjo Podgorelec. Ministrante će voditi netko od naših bogoslova.
S o. Brankom razgovaralo se o već postojećoj vezi između Splitske i Remetske župe, o mogućoj boljoj suradnji crkvenih zborova, nogometaša i ministanata. O. Branko je pozvao da se mladi dviju župa okupe na Facebooku, ističući da bi trebalo intenzivirati osobne susrete.
Na skupštini je bilo govora o liturgijskoj proslavi Dana župe Remete 12. listopada ove godine i o trodnevnici prije toga, te o proslavi 200. godišnjice osnutka župe Remete 2012. godine. Svetište će uz svetkovinu Velike Gospe 2013. godine slaviti 725 godina postojanja. Dogovoreno je da će se raditi na poboljšanju predstavljanja u medijima, jer su mediji oličenje onoga što se događa. Tu smo se osvrnuli na List župe i svetišta Advocata Croatiae, web stranicu župe i župni tjedni listić.
