Što dobijete kada spojite.... ili Osječki polumaraton
Naslov će razumjeti oni koji su pratili moje objave na facebooku, neću ga ponavljati jer moj smisao za humor baš svi ne shvate.
Odlučili mi ići na Ferivi Osječki polumaraton, oni koji su bili ishvalili ga, pa pala odluka da se ide. Mišelu i meni pada taman 3 tjedna prije Beča, poklapa nam se sa programom što je još jedan razlog za nastup. Skupilo se u autu zanimljivo društvo, Jakov za kormilom, moja malenkost do njega a iza spomenuti Mišel i Damian.
Plan je krenuti u subotu ujutro, u Zagrebu skupiti Ivu Teklića, pa lagano prema Osijeku s tim da je u planu i posjet Vukovaru. Kišica lagano pada, vježbamo engleski sa Damjanom a on nas pita nešto o hrvatskom... učimo ga sve važne riječi na k.... i p....:)
Oko 16:00 h ulazimo u Vukovar i meni i Damianu je prvi put. Osim što je hladno, imamo neki osjećaj turobnosti i tuge oko nas. Nigdi ljudi, djece (nisu blesavi poput nas da šetaju po ovoj zimi). Vidjeli vodotoranj, spomen groblje, ušće Vuke u Dunav.
Već je pao mrak kada smo ušli u Osijek, koji ipak ostavlja puno bolji dojam. Tražimo Tvrđu i hostel Tufna u kojem imamo dogovoreno spavanje. Našli mi njega i tetu koja nam otvara vrata, penjemo se na kat i prolazimo pored nekog šanka uz kojeg je široki prostor. Šta je ovo, pitamo, ma ništa kaže teta, to je disko, eto baš večeras dolazi neki DJ sa Raba pa će se malo duže svirati, do 5, 6 ujutro Naravno, ovo mi nije rekla kada smo se čuli na telefon
Nema veze, ajmo mi na večeru, tu je neka Slavonska Kuća, naručujemo nešto najmanje pikantno i stiže nam jelenji Pelkelt. Jako dobro mogu vam reći, preporučujem svima. Idemo mi na spavanje... mislim počeli smo spavati oko 23:00 a onda je oko 2, 3 nemam pojma počela kanonada. Bubnjevi, vibracije, drveni pod se trese i na njima kreveti na kojima smo mi. Prevrčemo se u krevetima i napokon oko 6:00 sve utihne pa otkunjamo do kraja.
Ujutro vidimo na krovovima i autima snijeg. Mišel i ja hrabro izlazimo po peciva, nakon 5 sekundi nam je jasno da ćemo trčati polumaraton sa svom opremom koji smo ponili. Na nekom displeju piše da je - 3
Obavili prijave na glavnom gradskom trgu i brzo trk u toplu sobu, ni tako se nije lako ugrijati. Dolazi nam vijest da je zbog kašnjenja prijava start pomaknut za pola sata. Pa je još malo pomaknut, mi se nešto motamo trgu i pokušavamo zagrijati, nema šanse. Usput srećemo našeg " zagrepčanina " Nenada Vudrića što znači da nas je ukupno 6
Napokon start, krenuli po hladnim gradskim ulicama, u biti je ovaj grad vjerojatno lijep, ostavlja dojam srednje Europe, dosta ima zelenila, samo što je sve sada ledeno, uključujući sve djelove mog tijela. Prvi puta trčim trku sa 2 buffa, jednim na glavi i drugim oko vrata i nijedan nije višak.
Počeo sam jako, samo da se zagrijem ali mi nešto ne uspijeva, puše neki hladni sjeverac koji posebno pokazuje zube kada trčimo preko dravskog mosta. Malo poslije mosta, ugledam bosog trkača. Kažem tipu do sebe " Vidi onog luđaka " a on mi odgovara " A vidim, to mi je drug iz kluba " (Palić, pored Sombora). Ugrizoh se za jezik i počnem bježati od sugovornika da se dalje ne sramotim. Opet se vraćam onim istim mostom u grad, još kilometar i eto me u cilju. Na kraju prestižem nekoliko ljudi i ulazim u cilj sa za mene vrlo dobrih 1:38. Mišel je došao malo prije mene pa hitamo prema autu i srećemo Damiana (sunce naše pametno) kako nam nosi kapute
Dočekali smo Ivu, Jakova i Nenada, malo navijali u cilju i trk nazad u Tufnu na tuširanje. To tuširanje je više bilo za grijanje nego za znoj koji nismo nešto puno izbacivali.
Nakon okrepe organizatora, krenusmo prema jugu kroz BiH. Idemo napraviti cijeli krug, zanimljivije je (posebno Damianu) a i jeftinije. Stajemo u Kupresu na papicu i na kraju nas na Kamenskom Policajka skoro skine do gola? Tko je bio sumljiv ili je možda bacila oko na nekoga od nas nemam pojma.
Stigli mi doma oko 23:00 h puni dojmova i pospani, još nam u glavi drma onaj bas iz Tufne, ako nekoga od nas zateknete da još uvijek trese čudno glavom, nemojte se začuditi
