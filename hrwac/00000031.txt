Biometeorološke prilike će se poboljšati, pa bi većina ljudi trebala osjećati poboljšanje općega stanja te biti dobroga raspoloženja. Poteškoće uzrokovane vremenom ne očekuju se ni kod kroničnih bolesnika.
Tradicionalna običajna manifestacija " Šokačko sijelo " u Županji će po 43. puta biti održana od 12. do 23. veljače 2010. godine pod zajedničkim nazivom svih priredaba Otvarajte kapiju i vrata. Tako će kroz uobičajene desetodnevne etnološke, folklorne, glazbene, kazališne i zabavne sadržaje biti pjevano i kazivano na rečenu temu. Šokački je dom bio skroman ali je zato u njemu bilo veliko i širom otvoreno srce. Oduvijek se to dokazuje i pokazuje već u trenutku otvaranja prozora, kapije, vrata i vratanca gostima i ophodarima čim sa šora odjekne pjesma Otvarajte kapiju i vrata, evo vama kićeni dukata. Potvrdit će se to i tijekom 43. Sijela kroz dvadesetak uobičajenih priredaba. Prema odluci Gradskoga vijeća, na čelu je Izvršnog odbora Terezija Nemetz a članovi su Anica Baturina, Damir Baćić, Zvonimir Stjepanović, Ivica Oršolić, Branko Maričić, Karlo Filipović, Dražen Đaković, Ivan Zlatunić, Mirko Bačić i Ivica Janjić.
Prijatelji naše sugrađanke Irene Matić (23), pokrenuli su humanitarnu akciju s ciljem prikupljanja novčanih sredstava potrebnih za njezino liječenje u inozemstvu. Naime, Irena boluje od leukemije i pronalaskom donatora koštane srži postoji nada u njeno izlječenje. Početkom prošle godine Irena je oboljela od AML (Akutna mijeloična leukemija). Liječila se šest mjeseci u Zagrebu, na Rebru, a u kolovozu prošle godine imala je autolognu transplantaciju svojim matičnim stanicama. U ožujku ove godine bolest se vratila u drugom obliku, ALL (akutna limfoblastična leukemija-bifenotipska. Jedini način da se izvuče iz te opake bolesti, poručuju njezini prijatelji, jeste transplantacija koštane srži od nesrodnog donatora, koja se zbog velikog rizika mora obaviti u inozemstvu, i to u Munchenu, što prije. Kako se radi o jako skupom operativnom zahvatu, transplantaciji koštane srži i donatoru iz inozemstva, te liječenju koje stoji oko 300.000 eura, prijatelji Irene Matić nadaju se da će kroz veliku humanitarnu akciju osigurati potrebna sredstva. Sredstva se mogu uplatiti na poseban žiro račun broj 2340009 - 3102647184, otvoren u Privrednoj banci Zagreb. Inače, Irena je zaposlena u Same Deutz Fahru, a u župi svetog Nikole Tavelića članica je zbora mladih Shalom. Uz njezine prijatelje, koji su uputili zamolbu za pomoć svim ljudima dobre volje, pridružuju se i svi vjernici župe sv. Nikole Tavelića.
Svakoga jutra vrijedni djelatnici županjskog " Komunalca " zalijevaju brojne cvjetne gredice u središtu grada, ali i na savskoj šetnici. Nije im jednostavno obavljati ovaj posao, jer treba zaliti tisuće cvjetnih sadnica, no čine to s velikom radošću. " I nama je drago što je Županja lijepo uređena. Nikada nismo imali toliko lijepog cvijeća. " kazao je jedan od komunalčevih radnika.
U Vukovarsko srijemskoj županiji kontinuirano se nastavljaju radovi humanitarnog razminiranja i pretraživanja minskih sumnjivih površina. Od devet projekata i lokacija na kojima se trenutno izvode radovi razminiranja i pretraživanja, završeni su radovi na dvije lokacije i to šire područje trase srijemske granične transferzale i granično područje uz rijeku Savu u općionama Drenovci i Gunja ističe stručni referent za razminiranje u Vukovarsko srijemskoj županiji Zlatko Pavlović dodajući kako se uskoro očekuje dovršetak radova i na preostalih 7 lokacija. Projekti razminiranja pretraživanja minskih sumnjivih područja koji se trenutno provode financirani su sredstvima iz državnog proračuna i sredstvima iz CARDS programa. Proces razminiranja u našoj županiji i tijekom ove godine teče planiranom dinamikom, sve planirano trebalo bi biti i realizirano doznajemo od stručnog referenta za razminiranje u Vukovarsko srijemskoj županiji Zlatka Pavlović. Riječ je vrlo velikom i zahtjevnom projektu koji iziskuje velika finacijska sredstva a osigrana uz iz međunarodnih fondova, državnog i županijskog proračuna. Očekuje se početak radova na još 4 lokacije.
Darujući prigodnim poklonima korisnike svojih usluga djelatnici StanobirOa danas su na prigodan način obilježili treću godinu naplate parkiranja u gradu. Iako su tada Županjci pomalo s negodovanjem dočekali naplatu parkiranja ipak su sve svoje obveze uredno plaćali naglašava direktor Stanobiroa Branko Maričić koji se kratko osvnuo na protekle tri godine od kada funkcionira sustav naplate parkiranja u gradu ističući kako je povećan broj parkirališnih mjesta te kako su vozači disciplinirani kada je riječ o naplati parkiranja. Zadovoljan je Maričić i prihodima koji se slijevaju u blagajnu Stanobiroa od naplate parkiranja.
Poštovani posjetitelji naših Internetskih stranica, postavili smo novi 34. broj Županjskog lista online. U našoj podrubrici smo postavili 6 novih članaka iz trenutno aktualnog broja pa pogledajte novosti i zanimljivosti iz Grada i okolice u proteklom mjesecu.
Županjski list je informativni mjesečnik koji izlazi u izdanju Hrvatskog Radija Županja. Na svojih 16 stranica pokušava građanima na području grada Županje i okolice predstaviti i predočiti najvažnije novosti i zbivanja u Županji. Cijena tiskanog izdanja ovog mjesečnika je 5 kn, a možete ga nabaviti u slobodnoj prodaji i putem pretplate.
Isto tako, za one koji ne znaju - u podrubrici " Županjski list " na našim stranicama možete saznati sve informacije kako i na koji način do njega, pa stoga požurite po svoj primjerak...
U sklopu proslave Dana škole u Osnovnoj školi Mato Lovrak predstavljena je knjiga Naših pedeset pet. Tijekom predstavljanja nazočnima se najprije obratio ravnatelj škole Marijan Oršolić, koji je istaknuo kako je monografija tiskana u 800 primjeraka, zahvaljujući financijskoj potpori Ministarstva znanosti, obrazovanja i sporta, Grada Županja te naročito izdavačke kuće Profil. Kada je kolega Zdravko Simić odlazio u mirovinu ostavio nam je odluku o osnivanju škole koja je počela s radom 1. veljače 1951. godine. Tada sam odlučila da izdamo monografiju o našoj školi. kazala je, između ostalog, bivša ravnateljica Anica Pešić.
Kilometrima izvan Županje, usred polja, na poljoprivrednom zemljištu obitelji Nikolić, izgrađena je kapelica posvećena sv. Nikoli biskupu. Uz nazočnost brojnih vjernika zavjetnu kapelicu, koju je izgradio Ivan Nikolić, blagoslovio je nakon misnog slavlja prečasni Ivan Varoščić. Kapelice su znakovi raspoznavanja, kao i križevi na ulazima u gradove, sela, groblja. Tako je i ova kapelica znak raspoznavanja. istaknuo je prečasni Ivan Varoščić.
- Dobro je što se organiziraju udruge proistekle iz Domovinskog rata, dobro je što se održavaju ovakvi susreti da se ne zaboravi istina o Domovinskom ratu. Tu istinu treba prenositi na mlade generacije, ne da se stvaraju neke suprotnosti u budućnosti, nego da se ne zaboravi. Dobro je i druženje, susreti djece branitelja iz ovog dijela Slavonije, ali i cijele Hrvatske. - naglasio je vukovarsko-srijemski župan Božo Galić koji je u Županji i otvorio susrete djece hrvatskih branitelja u organizaciji Udruge Hrvatskih dragovoljaca Domovinskog rata, pod pokroviteljstvom Ministarstva obitelji, branitelja i međugeneracijske solidarnosti. Na regionalnom natjecanju za Vukovarsko-srijemsku, Požeško-slavonsku, Brodsko-posavsku i Osječko-baranjsku županiju okupilo se više od 500 djece hrvatskih branitelja.
Županjci su puno neobičnoga vidjeli na svojoj rijeci Savi, ali jutros su bili i iznenađeni i oduševljeni. Naime, zbog niskog vodostaja Save umjesto u Slavonskome Brodu, na Savi kod Županje pristao je osamdesetmetarski cruiser " Victor Hugo ", sa 69 putnika, većinom Francuza. Dobrodošlicu, i to pravu slavonsku, s tamburašima, gostima je priredila županjska turistička zajednica, dok su brojni Županjci pohrlili ka savskoj šetnici vidjeti brod. " Ovakvo nešto može se vidjeti samo na televiziji. Oduševljeni smo. " kazao je Ilija Jelović, dok je Mirko Bačić pojasnio turistima gdje su došli, govoreći im o povijesti Županje, narodnim nošnjama i zlatovezu, kulenu i rakiji šljivovici. Inače, riječ je, kazao je Alan Kesovija iz Alliance Francaise, ovo prvi slučaj plovidbe jednog cruisera rijekom Savom. " Cruiser je krenuo iz Budimpešte, planira se do Siska, no zbog niskog vodostaja morali smo stati. Putovanje je strogo isplanirano, no Savom kod Jaruga i Šamca zbog izrazito plitkog gaza koji je 0,75 metara izgleda da neće moći proći. " ispričao je Alan Kesovija.
- Oko stotinu učenika gradskih i osnovnih škola primilo je priznanja i nagrade Grada Županje, za uspjeh postignut tijekom školske 2008 / 2009. godine na županijskim i državnim natjecanjima, susretima i smotrama. Pozdravljajući učenike i njihove mentore na svečanosti upriličenoj u amfiteatru Gimnazije, zamjenik gradonačelnika Mladen Dogan je čestitao svima, od ravnatelja škola, profesora i nastavnika, mentora, do učenika. " Nadamo se kako će svake godine biti sve više uspješnih učenika. " dodao je M. Dogan. Županjski osnovci i srednjoškolci bili su vrlo uspješni na brojnim natjecanjima, od županijske do državne razine, a postigli su izvrstan uspjeh i na sportskim natjecanjima. Uz dogradonačelnika Dogana, priznanja i nagrade uručio je i predsjednik Gradskog vijeća Gabrijel Galović.
Na konstituirajućoj sjednici Gradskog vijeća Županje za predsjednika je izabran Gabrijel Galović, dok je za potpredsjednika izabran Anto Juko. Do izbora predsjednika i potredsjednika, sjednicom Gradskog vijeća, koju je sazvala predstojnica Ureda državne uprave u Vukovarsko-srijemskoj županiji Kata Tomljenović, predsjedavao je najstariji član Gradskog vijeća, Marko Dugandžić iz SDP-a. Inače, u Gradskom vijeću Županje deset je vijećnika iz redova HDZ-a: Gabrijel Galović, Ivan Miličić, Andrija Lučić, Katarina Andrašić. Nada Galović, Marko Nikolić, Petar Čatić, Ante Juko i Krešimir Matić, te Pejo Nedić iz HSU-a. Vijećnici iz redova SDP-a su Zlatko Cegledi, Marko Dugandžić i Željka Jambrešić, dok je iz HNS-a vijećnik Ivica Šarić. Iz Posavsko-slavonske stranke vijećnici su Mijo Perkunić i Marko Marijanović, dok je nezavisni vijećnik Ivan Grigić. Nakon svečane prisege i izbora predsjednika i potpredsjednika, vijećnicima se najprije obratio predsjednik Gradskog vijeća Županje Gabrijel Galović, a potom i gradonačelnik Davor Miličević, koji je pozvao vijećnike da ne gledaju privatne interese, već da rade zajedno na dobrobit grada.
Maturanti županjske Gimnazije ponovo su, zajedno s mentoricom prof. Dubravkom Bilić, oduševili publiku na Večeri Bobby Watson teatra, održanoj pod nazivom " Vrisak koji će se čuti ". U punoj dvorani " Kristal " iznova su posjetiteljima prikazali svoja kazališna ostvarenja, Glembajeve, Kamova, OKAC TV, ali i Predstavu Hamleta u selu Mrduša Donja. Tijekom večeri predstavljene su i modne kreacije maturantice Marije Viljušić, a u restoranu " Kristal " gunjanski SKIG priredio je izložbu fotografija s Večeri Bobby Watson teatra, održane početkom travnja u Domu mladeži. Zanimljivo je da su među brojnom županjskom publikom te večeri bili i osnivači teatra u Gimnaziji, sadašnji studenti.
Više od tisuću osoba s invaliditetom i članova njhovih obitelji okupilo se u Županji na devetom nadbiskupijskom susretu pod geslom " On nas tješi u svakoj nevolji ". Svečano misno slavlje u crkvi na otvorenom župe domaćina susreta, župe Mučeništva sv. Ivana Krstitelja, predvodio je nadbiskup monsinjor dr. Marin Srakić, koji je naglasio da je svima potrebno ono što je rekao sveti Pavao: Nosite teret jedni drugih. " Svako ima neki teret, pa je u takvim situacijama potrebno da nas netko uhvati pod ruku i vodi na životnom putu.Ako je ikome potrebna pomoć u životu, to su upravo osobe koje često od najranijeg djetinjstva nose taj teret, taj križ. " kazao je nadbiskup M. Srakić. Po njegovim riječima, susreti osoba s invaliditetom imaju dvostruko značenje. Prije svega, okupe se osobe koje prolaze kroz iskušenja, a s druge strane, to je susret onih koji vode skrb o njima, istaknuo je nadbiskup Srakić. Roditeljima je, dodao je, potrebna podrška i crkvene i društvene zajednice. Nakon misnog slavlja sudionici susreta predstavili su se po regijama.
