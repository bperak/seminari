Zavod za istraživanje mora i okoliša 
Zavod je centar izvrsnosti u fundamentalnim i primjenjenim istraživanjima sustava, procesa i stanja u okolišu. Svrha naših istraživanja je doprinijeti optimalnom upravljanju okoliša za napredak naše zemlje i svijeta. 
Dana 26. travnja 2012. godine na Institutu Ruđer Bošković održat će se znanstveni skup pod nazivom Treći Dan Elektrokemije. Skup se organizira u znak sjećanja na istaknutog hrvatskog znanstvenika dr. sc. Marka Branicu, idejnog začetnika primjene elektrokemije u okolišnoj kemiji. 
Zavod za istraživanje mora i okoliša, sa 104 znanstvenika i tehničara organiziranih u 12 laboratorija i jednu morsku postaju (Martinska, blizu Šibenika), je najveći interdisciplinarni Zavod na Institutu. 
Grupna fotografija djelatnika ZIMO, 2001 
Laboratoriji provode istraživanja u području oceanografije, kemije vodenih sustava, radioekologije, geokemije, biogeokemije, bioelektrokemije, elektrokemije okoliša, ekotoksikologije, akvakulture i patologije riba i akvatičkih organizama, te ekološkog modeliranja i informatike o okolišu. Razmjeri problema istraživanja protežu se od nanoznanosti do satelitske oceanografije. 
Od 1989. godine ZIMO djeluje kao Nacionalni referentni laboratorij Državne uprave za vode Ministarstva regionalnog razvoja, šumarstva i vodnog gospodarstva te sudjeluje u održavanju i proširivanju mreže hrvatskih akreditiranih laboratorija za analizu otpadnih i prirodnih voda. 
Laboratorij za radioekologiju je akreditiran prema normi HRN EN ISO / IEC 17025:2007 od strane Hrvatske akreditacijske agencije 2008. godine, te je prema Odluci Državnog zavoda za mjeriteljstvo, ovaj laboratorij postao Nacionalni laboratorij za područje mjerenja radioaktivnosti. 
U Laboratoriju se provode istraživanja u području ekološkog modeliranja i informatike o okolišu te istraživanja bioraznolikosti, u cilju procjene stanja prirodnih ekosustava, procjene ekološkog rizika i održivog upravljanja biološkim resursima. 
Laboratorij za satelitsku oceanografiju teži razumijevanju i predviđanju dinamike Jadranskog mora na različitim prostornim i vremenskim skalama koristeći mogućnosti satelitske oceanografije, te sinergiju daljinskih i terenskih mjerenja i matematičkog modeliranja. 
Predloženi projekt temelji se na primjeni elektrokemijske metode i teorijskog modela u istraživanju mehanizma adhezije liposoma na nabijenoj elektrodi. Rezultati rada na projektu doprinijet će boljem razumijevanju fundamentalnih procesa važnih za vezikularni transport (intra i ekstracelularni) te reakciju stanične membrane na okolišni stres. 
Riblji resursi u prirodi su drastično smanjeni, sa tendencijom daljnjeg smanjenja i realnom mogućnošću presušivanja. Marikultura - uzgoj morskih organizama u kontroliranom okolišu nudi alternativan izvor morske hrane. Svjetski trendovi pokazuju da je marikultura u brzom porastu, a razvoj marikulture uvršten je i među strateške ciljeve hrvatskog programa razvoja. Dostizanje ovog cilja zahtjeva konkurentnost hrvatskih proizvođača, što stvara potrebu za svođenjem utjecaja na okoliš i troškova proizvodnje na minimum. 
Cilj UKF projekta Finfish Mariculture Dynamic Energy Budget Model - FiMDEB bio je stvaranje modela koji povezuje hranjenje s rastom riba, te traženje efikasnijih strategija hranidbe uz pomoć novog modela. Predviđeno je da model bude temeljen na teoriji Dinamičkih energijskih budžeta (Dynamic Energy Budget - DEB), koja opisuje kako organizmi pribavljaju i koriste energiju. 
Glavni cilj projekta je provesti hidrogeološka istraživanja, kako bi se definiralo točno porijeklo vode rijeke Kupe. 
Hipoteza je da izvori rijeka Kupe i Rječine (koje pripadaju slivu Crnog, odnosno Jadranskog mora) dobivaju vodu iz istog tijela podzemne vode, koje se nalazi na graničnom području dva sliva ispod planine Risnjak. Dva izvora međusobno su udaljena 22 km, a nalaze se na 313, odnosno 385 metara nadmorske visine. 
Primjena Informacijskih i komunikacijskih tehnologija (ICT) prepoznata je u svijetu kroz praćenje (monitoring) stanja okoliša i sigurnosti upravljanja rizikom u opasnostima izazvanih prirodnim pojavama, industrijskim akcidentima, te utjecajem energetskih i prometnih sustava (Environmental Informatics). Od posebnog su interesa in-situ sustavi i daljinska mjerenja za praćenje stanja okoliša putem umreženih uređaja (senzora) i komunikacijskih sustava. Cilj projekta je razvoj specijaliziranih informacijskih sustava (IS), Web aplikacija za vremensko-prostorne prikaze i servisa za učinkovito upravljanje složenim podacima i procesima iz istraživanja voda, prirodnih i antropogenih izvora zagađenja, procjene okolišnog rizika, uključujući i utjecaj prometa na vodotoke. 
Praćenje kvalitete površinskih voda ima za cilj ocjenu stanja voda, te utvrđivanje kvalitete voda za korištenje u određene namjene. Monitoring kakvoće voda provodi se na oko 400 - tinjak mjernih postaja na temelju godišnjih programa monitoringa 
Onečišćenje okoliša prouzročeno razvojem industrije, poljoprivrede te povećanjem otpada, ugrožava kvalitetu vodenih ekosustava. Posljedice mogu biti promjene zdravstvenog stanja akvatičkih organizama. Stoga zdravstveno stanje tih organizama služi kao pokazatelj onečišćenja ekosustava. Patofiziološko / patoanatomsko stanje određenog organizma ili biocenoze u vodi predstavlja promjenu uzrokovanu poremećajem fizikalnih, kemijskih i / ili bioloških parametara te njihovih međusobnih kombinacija. Istraživanja tijekom projekta usmjerena su na slatkovodne i morske vodene ekosustave. 
Organske tvari imaju ključnu ulogu u složenim biogeokemijskim procesima u vodenom okolišu: (i) u formiranju površinskog mikrosloja mora koji utječe na izmjenu tvari i energije između atmosfere i mora, (ii) u agregacijskim procesima i nastajanju želatinoznih makroagregata tijekom cvata mora u Jadranu, (iii) u eutrofikacijskim procesima, gdje prekomjernim trošenjem kisika nastaju hipoksični i anoksični uvjeti. 
Laboratorij već niz godina (2002. - 2010. g) provodi monitoring na slatkovodnim područjima u Hrvatskoj te raspolaže sa mnoštvom podataka. Daljnji rad na ovm ribolovnom području nastavlja i proširuje određene aspekte koji će utvrditi i zaokružiti cjelokupnu, realniju sliku. 
ECOFUN-MICROBIODIV je međunarodni projekt posvećen razvoju i evaluaciji inovativnih alata i tehnika koji bi se koristili za utvrđivanje negativnog utjecaja novih skupina herbicida koji se u poljoprivredi apliciraju u niskim dozama, na aktivnost i bioraznolikost mikrobnih zajednica u tlima. Projekt se bazira na dva pokusa, jednom postavljenom na eksperimentalnom polju smještenom u Novom Sadu, u Srbiji i drugom pokusu postavljenom u kontroliranim uvjetima u stakleniku u Dijonu, u Francuskoj. Cilj oba pokusa je utvrditi utjecaj sulfonilurea herbicida nikosulfurona, koji se koristi pri uzgoju kukuruza, na mikrobne zajednice u tlima. 
Themain goal of the project is to develop a robust toxicity sensor device for the detection of a wide range of important biomolecules, toxins andpollutants, which canbe used for rapid in situ measurementsin the field. The sensor is based on the modification of membrane organizationusing a phospholipid mixed layer supported on amercury-on-platinum (Hg / Pt) microelectrode array. 
Za potrebe izrade studija utjecaja na okoliš (Jadransko more) Laboratorij za satelitsku oceanografiju pruža usluge prikupljanja i obrade terenskih oceanografskih i satelitskih mjerenja, matematičkog modeliranja te ciljane analize empirijskih i modelskih rezultata. 
Istraživačka postaja na Martinskoj predstavlja ekstenziju laboratorija Zavoda za istraživanje mora i okoliša te drugih laboratorija Instituta Ruđer Bošković. Misija istraživačke postaje je stvarati znanstvene informacije i obavještavati društvo o novim otkrićima. 
