Da li imate injekcije ili tablete Neurobion? Ako nemate da li možete nabaviti?
Odgovor
Poštovani, Neurobion tablete i ampule moguće je kupiti u našim ljekarnama uz predočenje privatnog liječničkog recepta. Lijek obično pristigne od dobavljača brzo, potrebno je pričekati dva-tri dana nakon što nam donesete recept.
Jel ima koja krema za svrab oko anusa?
Odgovor
Svrbež oko anusa može imati različite uzroke kao što su dermatološki poremećaji, alergijske reakcije, gljivične infekcije, paraziti, loša higijena ili prečesta uporaba sapuna. Analnu regiju što manje treba prati sapunom jer on isušuje kožu, umjesto toga bolje je prati samo mlakom vodom ili vlažnim maramicama. Nakon pranja analna regija može se mazati raznim mastima protiv hemoroida koje ujedno smanjuju i svrbež analne regije. Ukoliko bolja higijena i masti ne pomognu u rješavanju problema, preporučamo otići na pregled liječniku.
Postoji li dekorativna kozmetika za osjetljive oči (maskara, sjenilo) i ako da, od kojih proizvođača?
Odgovor
Poštovana, od dekorativne kozmetike držimo samo pudere za lice i maskaru za osjetljive oči. Pudere za osjetljivu, suhu, masnu ili mješovitu kožu imaju različiti proizvođači npr. La Roche Posay, Vichy, Avene, Coverderm. Sjenila za sada nemamo u ponudi, a maskara za osjetljive oči postoji od proizvođača La Roche Posay u dva oblika LRP maskara Respectissime Extension te LRP maskara Respectissime Densifieur.
Čemu služe tablete EDEMID 500 mg i koliko stoje ukoliko se mogu nabaviti bez recepta?
Odgovor
Poštovani, Edemid forte je po sastavu diuretik, furosemid, koji stimulira izlučivanje mokraće. Ova se terapija primjenjuje kod pacijenata s visokim krvnim tlakom, sa zatajenjem bubrega te kada dolazi do zadržavanja tekućine u organizmu. Za vrijeme terapije furosemidom dolazi do poremećaja ravnoteže elektrolita (hipokalijemija i hipomagnezijemija) te se povećava opasnost od srčanih aritmija. Zato se moraju redovito kontrolirati razine kalija, natrija, magnezija i ostalih elektrolita, dakle pacijent mora biti pod liječničkim nadzorom. Tablete Edemid forte nalaze se na osnovnoj listi lijekova te idu na recept, a mogu se kupiti isključivo uz privatni liječnički recept po cijeni od 113,40 kn.
