Što je udomiteljstvo?
Udomiteljstvo je oblik skrbi izvan vlastite obitelji kojim se djetetu osigurava smještaj i skrb u udomiteljskoj obitelji.
Udomitelj je predstavnik udomiteljske obitelji ili samac koji pruža usluge skrbi udomljenom korisniku, na čije se ime daje dozvola za obavljanje udomiteljstva i koji sklapa udomiteljski ugovor, u skladu s Zakonom o udomiteljstvu (N. N. br. 50 / 11 i 78 / 12).
Tko može postati udomitelj odraslih osoba?
Udomitelj može biti svaka odrasla osoba koja zadovoljava osnovne uvjete propisane Zakonom o udomiteljstvu:
mora biti hrvatski državljanin
biti punoljetan
imati prebivalište u RH
imati poslovnu i zdravstvenu sposobnost
imati završenu najmanje OŠ
imati sposobnosti za potrebnu skrb o korisnicima, njihovu zaštitu, čuvanje, njegu, odgoj i zadovoljavanje drugih potreba
imati propisane stambene i materijalne uvjete za obavljanje udomiteljstva
Vrste udomiteljstva:
Udomiteljstvo prema potrebama korisnika:
Tradicionalno
Specijalizirano
Hitno
Povremeno
Udomiteljstvo prema statusu udomitelja:
Srodničko
Nesrodničko
Što radi udomitelj / ica odraslih osoba?
Udomitelj i udomiteljska obitelj pružaju osobi koja im je upućena na smještaj usluge prihvata, stanovanja, prehrane, nabave odjeće i obuće, održavanja osobne higijene, brige o zdravlju i njegu, čuvanja, organiziranja slobodnog vremena, prijevoza te druge usluge ovisno o potrebama osobe.
Sva važnija pitanja oko brige za udomljenu odraslu osobu udomitelj mora uređivati sporazumno sa Centrom, drugim pružateljima usluga te članovima vlastite obitelji korisnika, kada je to moguće.
Načela udomiteljstva:
Načelo obiteljskog okruženja: korisnik ostvaruje osnovnu i specifičnu skrb i potporu te postaje ravnopravni član udomiteljske obitelji
Načelo održivosti socijalnih veza: smještaj u lokalnoj zajednici, radi održivosti obiteljskih i drugih soc. veza
Načelo uključenosti: korisnik ima aktivnu ulogu u zadovoljavanju svojih potreba
Načelo najboljeg interesa za korisnika: pri utvrđivanju potrebe i okolnosti za smještaj korisnika, polazi se od njegovih potreba.
Život nam vraća samo ono što mi drugima dajemo.
Ivo Andrić
Želite pružiti brigu, pažnju i siguran topli dom odrasloj osobi koja zbog bolesti, starosti ili nemoći više nije u mogućnosti živjeti samostalno u svom domu?
Ako je Vaš odgovor na ova pitanja potvrdan, onda je udomiteljstvo nešto o čemu biste mogli ozbiljno razmisliti
Što učiniti?
Prije svega, javite se nadležnom Centru za socijalnu skrb, gdje će Vam stručna osoba pružiti ključne informacije. Nakon toga, ako se odlučite postati udomiteljem pružit će Vam stručnu procjenu, a odabranim udomiteljima program edukacije.
