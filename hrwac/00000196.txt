Bitka protiv buke Kako stišati računalo?
Trpimo buku sa svih strana pa zašto se pomiriti s time da nas i vlastito računalo baš mora maltretirati svojom bukom? I sami možemo, s nekoliko zahvata, smanjiti buku PC-a na najnižu moguću mjeru
autor Miroslav Rosandić
Zalmanova egzotika
Kralj tišine i elegancije svu svoju djelotvornost postiže na krajnje jednostavan način pasivnošću i cjevovodima Najbolja rješenja su uvijek ona koja su krajnje jednostavna, a upravo takvo je Zalmanovo kućište TNN500A koje je cijelo jedan pasivni hladnjak. Ali masivni aluminij i plohe izvedene poput radijatora ne bi bile dostatne za hlađenje svih sustava pa se za procesor, grafičku karticu i diskove brine čitav sustav heatpipeova odnosno bakrenih cjevovoda promjera 6 mm. Oni služe za " transfer " topline prema kućištu, koje razmjenjuje toplinu s okolinom. Proizvođač tvrdi da je ovaj sustav djelotvorniji od svih drugih rješenja i pritom je apsolutno tih čak ni napajanje nema ventilator Cijena je oko 10.000 kuna (ali se ne prodaje kod nas).
Daleko lakši, a i jeftiniji put do " tihog računala " je ako tom cilju stremimo u fazi dok još slažemo svoj novi kompjuter. No nije problem utišati i već postojeći stroj, ali tu su neminovni dodatni troškovi. Za početak je najbitnije odabrati kućište koje ima dobru prozračnost (a to znači pozicije za ventilatore kućišta) i dobro odvodi toplinu kako ne bismo kompleksnim hlađenjem stvarali buku. Bilo bi najjednostavnije odabrati big tower, ali kako su to vrlo glomazna kućišta, sve ih se manje viđa po domovima. Preporučamo aluminijska kućišta (zbog boljeg odvođenja topline), ali ne treba na tome inzistirati jer su u pravilu dosta skupa.
Kućište prije ugradnje ostalih komponenti valja obložiti zaštitom spužvastim materijalom, specijalno namijenjenim za tu svrhu. S jedne strane je ta spužva samoljepiva pa je postavljanje vrlo jednostavno. Stvari se kompliciraju ako imate kućište kao na našoj slici na kojem se samo jedna stranica skida, a ostale su učvršćene zakovicama. Izbjegavajte takva rješenja Najveći proizvođači buke su ventilatori, a oni se nalaze na procesoru, u napajanju, na grafičkoj kartici, na čipsetu i na kućištu. Idemo redom...
Procesor je neophodno dobro hladiti i tu se ne smije učiniti pogrešan korak. Trenutno kao jedan od najtiših klasičnih hladnjaka s ventilatorom smatra se Zalmanov 7000 A-Cu. Postoji i nešto jeftiniji model 7000 Al-Cu (pasivni dio sastoji se i od aluminija, nije sve od bakra) koji sasvim dobro obavlja svoj zadatak, a buka mu je na istoj razini. Uz Zalmanov model dolazi i poseban regulator kojim se može ručno utjecati na brzinu vrtnje ventilatora, a to znači i na njegovu glasnoću. Pažnja ovaj hladnjak zahtijeva dosta prostora
Vrlo često je napajanje podmukao i neočekivan izvor poprilične buke. Dodatan problem je što većina kućišta dolazi već s ugrađenim napajanjem, a to su u pravilu prosječna ili ispodprosječna napajanja. S obzirom da između jeftinog i skupog napajanja cijena može biti različita i do deset puta, jasno je da se mnogi odlučuju za " jeftikanere ". Nemojte škrtariti na napajanju - izaberite barem solidno rješenje i svakako ono za koje proizvođač posebno ističe da je tiho u radu.
I neke grafičke kartice znaju biti dosta bučne pa potražite masivne pasivne hladnjake (za njih mora biti mjesta u kućištu). No ako dižete radni takt svojim karticama da bi bile brže, morat ćete imati i ventilator na hladnjaku.
Čipset je najmanje problematičan i ako nije sklon pretjeranom zagrijavanju (provjerite nekim softverom za nadzor topline), možete na njega staviti samo pasivni hladnjak bez ventilatora. I na koncu nam je ostalo kućište preporučljivo je postaviti barem dva ventilatora, jedan za uvlačenje, a drugi za izvlačenje zraka. Nije loše da zrak ide preko diskova kako bi i njih hladio. Idealno bi bilo da su ti ventilatori promjera 120 mm, ali rijetko koje kućište to omogućava pa se koriste posebni nosači u obliku lijevka. Pri kupnji ventilatora birajte one koji imaju deklariranu nižu buku, a svakako bi bilo dobro nabaviti poseban regulator broja okretaja (neki mogu nadzirati gotovo sve hladnjake u sustavu) i tako postići optimum između dobrog hlađenja i niske razine buke.
