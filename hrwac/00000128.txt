Kako napisati mali istraživački rad?
Radionica koju su četvrtaši proveli istražujući internet i informacije koje im mogu pomoći u učenju, istraživanju i proučavanju nastavnog gradiva ali i tema koje ih zanimaju i o kojima bi više željeli saznati, nastavljena je u novom obliku u petak, 21. siječnja.
Glavni zadatak sastojao se u usvajanju pravila za pisanje malog istraživačkog rada.
Podijeljeni u grupe, četvrtaši su zapisali i međusobno podijelili svoje znanje o hobotnici koje je učiteljica Ivana zabilježila na ploči. Zatim je svatko pojedinačno proučavao zadani tekst koji smo pronašli na stranici Portal za škole / Učenici / Razredna nastava. Naporedo s čitanjem bilježili su nove informacije o životu hobotnice, te ih međusobno razmijenili. Također su provjerili proučavanje drugih grupa postavljanjem pitanja koja su prethodno pripremili i zapisali.
Nove spoznaje, učiteljica Ivana je dopisala uz već postojeće podatke na ploči. Informatori svake grupe morali su voditi računa da se slični i međusobno povezani podaci zabilježe na odgovarajućem mjestu. Suradnici u grupi su bili vrsni pomagači.
Na kraju je svaka grupa srodnim informacijama odredila naziv te smo dobili slijedeće kategorije u koje su poredane spoznaje o hobotnici:
Izgled ili Građa hobotnice
Stanište ili Gdje živi hobotnica
Kretanje ili Kako se hobotnica kreće
Prehrana ili Čime se i kako hobotnica hrani
Odnos hobotnice prema svojim potomcima
Zanimljivosti
Za domaću zadaću svatko je dobio, najprije usmene a zatim i zapisane kratke upute kako, na temelju zajedničkog rada na blok satu, napisati mali znanstveni rad o hobotnici.
Samostalno odrediti naslov svoga rada;
U uvodnom dijelu teksta (Uvod) upoznati i zainteresirati čitatelja za život hobotnice;
Glavni dio rada podijeliti u poglavlja prema kategorijama koje smo zajednički izradili te zapisati najvažnije podatke i objašnjenja koja svatko odabire prema svom mišljenju;
Svoj rad završiti izdvajanjem najvažnijih dijelova sadržaja (Zaključak)
Radove možete pročitati u privitku.
Kao posljednji cilj našeg zajedničkog proučavanja života hobotnice postavili smo:
- naučiti kako navesti / citirati izvore znanja (literaturu).
No, to je poseban zadatak koji smo odlučili provesti u slijedećoj radionici.
