Obiteljski centar Vukovarsko-srijemske županije obilježava slijedeće međunarodne i nacionalne dane s ciljem senzibiliziranja i informiranja javnosti te provodi određene aktivnosti.
Međunarodni dan obitelji, 15. svibanj
Ciljevi Međunarodnog dana obitelji su: potaknuti djelovanje svih nadležnih subjekata u korist obitelji, pružiti podršku uvažavanju obiteljskog života, tradicija i običaja, pokazati solidarnost u potrazi i rješenjima za boljim standardima i kvaliteti života obitelji.
Ovim poticajnim ciljevima želi se naglasiti da se bitna obilježja čovječanstva kao što su: zajedništvo, tolerancija, demokracija, svjetski mir, počinju izgrađivati u obitelji.
Međunarodni dan djece žrtava nasilja, 04. lipanj
Međunarodni dan nedužne djece žrtava nasilja, obilježava se 4. lipnja kako bi se podsjetili da mnoga djeca pate zbog različitih vidova zlostavljanja. Taj dan naglašava važnost zaštite prava djece i međunarodne borbe protiv nasilja nad djecom.
Konvencija o pravima djeteta najvažniji je pravni okvir za zaštitu djece. Ova konvencija ima najveći broj potpisnika od svih ostalih sporazuma o zaštiti ljudskih prava.
Nacionalni dan borbe protiv nasilja nad ženama obilježava se u sjećanje na 22. rujna 1999. godine kada je Mate Oraškić, na Općinskom sudu u Zagrebu, tijekom brakorazvodne parnice, ubio suprugu Gordanu Oraškić, odvjetnicu te sutkinju, zbog čega je osuđen na maksimalnu kaznu od 40 godina zatvora. Nasilje u obitelji predstavlja ozbiljan društveni problem, a mi smo na žalost svjedoci sve veće pojavnosti različitih oblika nasilničkih ponašanja. Iako je posljednjih godina u Hrvatskoj postignut značajan napredak u suzbijanju nasilja u obitelji, posebice u domeni zaštite žena i djece žrtava obiteljskog nasilja (usvajanjem Zakona o zaštiti od nasilja u obitelji, Nacionalne strategije zaštite od nasilja od obitelji i izrade Protokola o postupanjima u slučaju nasilja u obitelji), potrebno je još mnogo raditi na senzibilizaciji i edukaciji javnosti o ovoj temi.
Međunarodni dan djeteta, 20. studeni
Svake godine se 20. studenoga obilježava Međunarodni dan djeteta kao dan posvećen djeci i njihovoj dobrobiti. Generalna skupština UN-a je toga dana 1959. godine usvojila Deklaraciju o pravima djeteta, a 1989. godine Konvenciju o pravima djeteta.
Povodom toga dana se odvijaju aktivnosti koje promoviraju dobrobit djece i njihova prava. UN je preporučio ovaj dan obilježiti kao dan prijateljstva i razumijevanja među djecom. Na odraslima je da provode i promoviraju prava djece, ali da uključe i samu djecu u raspravi i odlučivanje o njihovim pravima i potrebama.
Međunarodni dan osoba s invaliditetom, 03. prosinac
Nakon što su Ujedinjeni narodi proglasili 3. prosinac Međunarodnim danom osoba s invaliditetom, UN-ova je Komisija za ljudska prava u svojoj rezoluciji 1993 / 29 od 5. ožujka 1993. pozvala zemlje članice da ističu obilježavanje tog dana s ciljem postizanja punog i jednakog uživanja ljudskih prava i sudjelovanja osoba s invaliditetom u društvu.
Mjesec borbe protiv ovisnosti, 15. studeni - 15. prosinac
Zlouporaba opojnih droga globalni je problem koji zahtijeva provedbu suvremenog, kompleksnog programa prevencije, edukacije, ranog liječenja i otkrivanja ovisnika, rehabilitacije, resocijalizacije, uz potporu i doprinos svih tijela. Aktivnosti koje su se provele ove godine tijekom Mjeseca borbe protiv ovisnosti imale su zadaću dodatno upozoriti i potaknuti sve subjekte na suradnju u rješavanju problema ovisnosti o drogama.
