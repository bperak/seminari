Osobe s MR, mogu ostvariti određene olakšice kao što su: smanjena telefonska pretplata, povlastice u unutarnjem prometu, oslobođenje od putarine te mogućnosti besplatnog parkiranja na označenim parkirališnim mjestima i dr. 
Naravno, potencijalni titulari nabrojenih prava mogu postati stvarni korisnici tek kad im to mjerodavne službe priznaju i realiziraju. Zbog toga roditelji i drugi zastupnici osoba s mentalnom retardacijom postavljaju brojne upite vezane za ostvarivanje prava i pogodnosti, način njihova korištenja, mogućnostima potpore u postojećim službama koje ih rješavaju. Osobe s mentalnom retardacijom je potrebno osposobiti za što neovisniji život u društvenoj zajednici, ali djelovati i na okolinu da ih kao takve prihvate. Mnoge od tih osoba nisu sposobne za samostalno življenje, ali podupiremo mogućnosti što dužeg ostanka u obitelji. 
Međutim, bez djelotvorne i obuhvatne pomoći društvene zajednice obitelj često nije u stanju dugo zadržati svog člana s mentalnom retardacijom u svojem krugu. U većim gradovima roditelji iskazuju veću sklonost ka institucionalnom smještaju svoje djece s mentalnom retardacijom, jer im se takav vid zbrinjavanja čini jednostavnijim i sigurnijim, dok u manjim sredinama zbog suženih mogućnosti izbora više razmišljaju o inkluziji, odnosno samostalnom življenju osoba s MR u stambenim zajednicama, uz stručnu službu potpore. Ipak, zapaža se blaga tendencija porasta zanimanja za inkluziju i u većim gradovima, posebice u Zagrebu. Klubove prihvaćaju kao mjesta koja njihovoj djeci pružaju niz mogućnosti odgoja i osposobljavanja usmjerenog na socijalizaciji u okolini te kao poticajnu zajednicu, prožetu ozračjem optimizma i prijateljstva. 
Nije im važno da klubovi zadovoljavaju propisane standarde institucionalnog oblika skrbi, već da postoje otvoreni oblici zadovoljavanja prvotno potreba osoba s MR u odnosu na mogućnost lokalne zajednice i socijalne okoline. Imućniji roditelji se raspituju za mogućnosti oporučivanja kuće, stana ili druge vrijednosti s obzirom na zabilježbe na nekretninama korisnika koji su ostvarivali prava iz socijalne skrbi. 
