Nekim radnicima zajamčena odšteta od 100 tisuća maraka 
Ugovori o radu za tri voditelja sadrže klauzulu u slučaju otkaza ili pomicanja s radnoga mjesta, i to na taj način da im se isplati odšteta od preko 100.000 maraka 
piše DANIJEL IVANKOVIĆ 
Proteklog četvrtka su pripadnici Zaštitarske agencije " Redarstvenik " iz Mostara stigli u poduzeće " Žitopromet " d. d. Mostar nakon čega je javno istupila Mira Parmać, voditeljica Sektora za opće, pravne i kadrovske poslove u ovom poduzeću. Direktor poduzeća dipl. ing. agr. Eugen Ćubela smatra kako su navodi gđe Parmać potpuno netočni, pa je stoga odlučio reagirati u razgovoru za naš list. 
Najbolji ponuđač 
Zašto ste angažirali pripadnike " Redarstvenika "? - Po Zakonu o Agencijama za zaštitu imovine i osoba Žitopromet d. d. Mostar nije mogao ostaviti postojeću stražu koja nije bila certificirana što i Zakon nalaže, pa smo prikupili ponude i s najpovoljnijim ponuđačem Agencijom Redarstvenik d. o. o. potpisali Ugovor o zaštiti imovine i osoba poduzeća Žitopromet d. d. Mostar, a naše postojeće djelatnike Službe straže pozvali da se stave na raspolaganju u RJ Pekara Mostar, odnosno voditelju Pekare Mostar, kako bi bili raspoređeni na adekvatna druga radna mjesta prema svojoj kvalifikaciji. Bivši stražari Vašeg poduzeća ipak ovaj čin doživljavaju kao brutalan i nezakonit, odnosno " tjeranje " u drugo poduzeće? - Svaka špekulacija bi bila suvisla u ovom vremenu i stoga će svi djelatnici biti zbrinuti, koji su se po mojoj odluci javili na novi raspored. Međutim, voditelj Sektora za opće, pravne i kadrovske poslove bojkotirala je moju odluku zbog njoj privatnih razloga, te promicanja osobnih interesa pred nadolazeću 7. skupštinu dioničara " Žitoprometa " d. d. Mostar, te poticala djelatnike na odbijanje poslušnosti i izazivanju medijske pozornosti koja narušava ugled cijelog poduzeća, kao i stvaranje nezadovoljstva i narušavanje radne sredine u poduzeću. Vi ste tek dva mjeseca direktor Žitoprometa, je li i to možda u razlog pobune u poduzeću? - Po samom dolasku obavio sam razgovore s bivšim direktorom koji mi je potvrdio razloge svog odlaska, a to je bila upravo Mira Parmać koja se nikada nije stavljala pod ingerenciju direktora, nego je samovoljno i bez naloga direktora obavljala poslove za svoju korist i po svojem nahođenju. Također sam dobio informaciju o postojanju Ugovora o radu za tri voditelja koji su prema potpisanoj izjavi bivšeg direktora krivotvoreni jer ugovori o radu koji su se pojavili u čl. 15. sadrže klauzulu o zaštiti prava ova tri voditelja u slučaju otkaza ili pomicanja s tog radnog mjesta, i to na taj način da im se isplati odšteta od preko 100.000 KM. Je li to provjerena informacija? - Informacija je provjerena kod dva ostala voditelja i potvrđeno mi je da oni nisu znali za izmjene u čl. 15. spornog Ugovora o radu, te se odriču ovakvog ugovora, nakon čega sam ja prisiljen kao dobar gospodarstvenik podnijeti kaznenu prijavu protiv Mire Parmać zbog krivotvorenja službenih akata. Osim ovoga utvrđene su još neke činjenice koje ne idu u korist gđi Parmać, kao što je izdavanje lažnih uvjerenja o izvršavanju radne obveze u ratnim vremenima, i to za djelatnike za koje se zna da su bili u inozemstvu u spomenutom razdoblju. 
Osobne simpatije 
Čitav radni vijek ona nije provodila Zakon po pravilima struke, nego je protežirala djelatnike po svojim osobnim simpatijama. Pregledom pokrenutih sudskih sporova u korist " Žitoprometa " uvidio sam da je djelotvornost pravne službe čija je voditeljica spomenuta Mira Parmać neučinkovita i da je izazvala velike materijalne gubitke svojim nestručnim i nesavjesnim radom. 
Nema više noćne smjene 
Prema riječima Eugena Ćubele, bivši djelatnici " Žitoprometa " koji će biti premješteni u RJ Pekara Mostar i nadalje će primati istu plaću, ali će im posao biti znatno olakšan. " Ljudi su bili krivo informirani od Mire Parmać kako će ostati bez posla i stoga je to kod njih samih izazvalo razumljiv bijes. Oni će raditi za istu plaću, međutim više neće raditi noćnu, nego samo prvu smjenu. Većinom su to ljudi u godinama i baš zbog toga smo se odlučili na ovaj korak kako bi njima bilo lakše. Neće raditi teške fizičke poslove, neće raditi treću smjenu, a sve za istu plaću. Pa što je tu loše? " - pita se Ćubela 
