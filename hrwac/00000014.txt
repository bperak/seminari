Zavod za javno zdravstvo " Sveti Rok " Virovitičko - podravske županije povodom " Svjetskog dana šećerne bolesti - godina djeteta " prema " World diabetes day - Year of the child " 14. studenoga 2007. obilježava promotivnim plakatima na kojima je naglašena prevencija šećerne bolesti, te besplatnim materijalom o pravilnoj prehrani (publikacija " Tri ključa za zdravlje danas i sutra " - Hrvatski zavod za javno zdravstvo). Ove godine svjetski dan šećerne bolesti uzeo je temu šećerne bolesti u djece i adolescenata. Danas, više od 240 milijuna ljudi širom svijeta živi sa šećernom bolesti, a kroz 20 godina taj bi broj po proračunima treba narasti na 380 milijuna. Nažalost djeca nisu pošteđena ove svjetske epidemije. 
Šećerna bolest Tipa 1 raste 3 % godišnje u djece i adolescenata, a 5 % porast godišnje ima predškolsko doba što je veoma zabrinjavajuće. Ustanovljeno je da godišnje oko 70.000 djece ispod 15 godina oboli od šećerne bolesti tipa 1 (što iznosi 200 djece dnevno). Do sada je ustanovljeno 440.000 slučajeva Tipa 1 u djece širom svijeta, 25 % u Jugoistočnoj Aziji, a 50 % u Europi. Šećerna bolest Tipa 2 se smatrala bolest odraslih, ali njezin porast u djece i adolescenata je postao veoma zabrinjavajući. 
