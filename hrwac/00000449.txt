O muzeju
Muzej grada Iloka osnovan je 1952. godine kao Gradski muzej na inicijativu prof. dr. sc. Antuna Bauera, a prvi ravnatelj i kustos iločkoga Muzeja, prof. Josip Meštrović, u suradnji s dugogodišnjim ravnateljem Gradskog muzeja Vukovar, g. Antunom E. Brlićem, prezentira u malom muzejskom postavu građu iz novoutemeljenih zbirki u kuriji Brnjaković.
Godine 1969. muzej je preseljen u obnovljeni dvorac Odescalchi. Tada su postavljene sljedeće zbirke: arheologija, srednji vijek i tursko razdoblje do oslobođenja
od Turaka 1688. godine, Drugi svjetski rat s naglaskom na Srijemski front, te galerija umjetnina. Gla
vni elaborat za novi postav muzeja izradio je dr. Antun Bauer.
Josip Meštrović, prof.
osnivač i kustos ispred Muzeja, kurija Brnjaković, 1957. g.
Izrada scenarija za pojedine zbirke povjerena je kustosima Mirku Bulatu i Emilu Spaiću iz Muzeja Slavonije u Osijeku, Vladi Horvatu i Antunu Dornu iz Gradskog muzeja u Vukovaru, uz veliku pomoć i susretljivost Višnje Plemić kustosa Muzeja grada Iloka.
Scenarij za NOB-u napisao je Brana Majski, direktor Centra za kulturu iz Vukovara. Likovno rješenje i realizaciju samoga postava za prve tri zbirke obavio je kolektiv Narodnog sveučilišta Ilok s direktorom Sulejmanom Salihovićem uz konzultacije dr. Antuna Bauera, direktora MDC iz Zagreba. Likovni umjetnik Milan Hinić zaposlen u Muzeju grada Iloka, izradio je maketu srednjovjekovne tvrđave, dao likovno rješenje postava i ispisao sve legende. Likovno rješenje za Zbirku NOB-e dali su likovni umjetnici supružnici Albina i Antun Jakić. Uz 25. obljetnicu Muzeja, 1977. godine postavljena je etnološka zbirka. Cjeline su: vinogradarstvo s bačvarskim obrtom, ribarstvo, prerada vune, kudjelje i lana, hrvatska narodna nošnja (okolica Bapske) i slovački narodni život. Scenarij je izradio Mato Batorović, osim slovačke sobe, za koju je konzultirana Marta Tyr iz Vojvođanskog muzeja u Novom Sadu. Tehnička izvedba povjerena je Milanu Hiniću.
Ilok u vrijeme Osmanlija, Stalni postav MGI,
Dvorac Odescalchi, 1969. g.
Zalaganjem Ministarstva kulture Republike Hrvatske u obnovi kako spomeničke baštine tako i muzejske djelatnosti u hrvatskom Podunavlju prije, a posebice nakon mirne reintegracije toga područja već od 1997. g. se otpočinje pripremama stručnih podloga za zamašne programe obnove i u gradu Iloku. Tako se početkom 1998. g. stručnom i financijskom potporom i u koordinaciji Ministarstva kulture RH (posebice zalaganjem ministra kulture mr. sc. Bože Biškupića, i mr. sc. Branke Šulc, ravnateljice Uprave za kulturni razvitak) otpočinje programom revizije cjelokupnog fundusa. Muzejski dokumentacijski centar imenuje se voditeljem ove teme kao koordinator rada više od 20 stručnih suradnika iz 10 muzeja.
Kurija Brnjaković, 2007. g.
Od 2005. godine sva višeslojna restauratorska, konzervatorska i arheološka istraživanja, obnova dvorca, muzejski postav dio su projekta " Istraživanje, obnova i revitalizacija kulturne baštine Ilok Vukovar Vučedol. Zbog građevinskih radova na dvorcu Odescalchi, u kojem se nalazio Muzej od 1969. godine, muzejska je građa preseljena u prvotnu zgradu Muzeja, baroknu kuriju Brnjaković do završetka građevinskih radova na obnovi dvorca Odescalchi i svečanog otvorenja novoga stalnoga postava u veljači 2010. godine.
