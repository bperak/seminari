Pad sa visine
Posebno su ugrožene mlade, neiskusne životinje, tj. štenci i mačići koji ponekad padnu zbog vlastite nespretnosti ili ih prevari skliska podloga na koju nisu navikli, kao što su primjerice mokre balkonske pločice. Događa se i da padnu krivnjom čovjeka, obično djece koja su premala da bi uvidjela razliku između plišanog psića i onog pravog....
I ovdje, kao i inače vrijedi zlatno pravilo da se malenu djecu i ljubimce kao što su pas, mačka ili tvorić nikada ne ostavlja bez nadzora odrasle osobe.
Što se mačaka tiče, one su posebna priča... Mace su lovice i njihovi lovački instinkti ne napuištaju ih ni onda kada žive na desetom katu nebodera. One su u stanju pratiti svoj plijen sa takvom usredotočenošću, da potpuno zaborave na sve drugo oko sebe. Tako mogu promatrati muhu, osu ili pticu koja se nađe ispred prozora ili na balkonu i jednostavno izgubiti ravnotežu. Neke mace koje vole spavati na balkonskoj ogradi, mogu tako čvrsto zaspati da se jednostavno prevrnu.
Kada bi se to dogodilo u prirodnom okruženju gdje maca spava na grani, ona bi se vjerojatno uspjela svojim kandžama uhvatiti za deblo i tako spriječiti pad. No, kada se radi o ravnoj površini nebodera, to je nemoguće.
Prilikom pada, mačka će postaviti svoje tijelo u specifičan položaj, tako da nalikuje padobranu. U većini slučajeva, visina kod pada sa drugog ili trećeg kata nije dostatna da bi maca zauzela taj položaj koji je idealan za pad. Jednostavno nema dovoljno vremena jer pad traje prekratko. Stoga je nevjerojatna činjenica, da mace koje padnu sa šestog i viših katova, zapravo pretrpe manje ozljede od onih kojie padnu sa nižih katova. Vrlo je važno gdje će maca pasti. Ako se ispod balkona nalaze krošnje drveća ili grmlje koje će kompenzirati udarac, maca može izaći iz takve avanure potpuno zdrava. No, padne li na beton ili asfalt, što je u gradu najčešći slučaj, već visina drugog kata može biti kobna.
Nerjetko se događa da mace prežive pad sa vrlo velikih visina. Tako sam imala prilike vidjeti macu koja je pala sa 14 kata i imala je samo malčice napuknutu donju vilicu... No ne treba smatrati pravilom da mace prežive padove sa velikih visina, jer ako je maca pretila, teško da će biti tako dobre sreće.
Osim pada kroz prozor, ako stanujete visoko, prozor može biti izuzetno opasan za one mace koje idu van. Naučene su iskakati i uskakati kroz prozor, no ako isti ostane otvoren na knjigu to za macu predstavlja smrtonosnu klopku. Maca će skočiti prema otvoru, a kako joj na staklenoj površini kandže nisu od pomoći, otklizati će prema dnu otvora i neće moći izaći.
Da bi zaštitili vašu macu nemojte prozore nikada otvarati na knjigu, a ako stanujete bilo gdje osim u prizemlju, balkon i prozore morate zaštiti mrežom.
