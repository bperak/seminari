Radionice, tečajevi, događanja 
Mala škola prirodne njege kože 
Na imanju počinje još jedna sezona miješanja, mazanja, kuhanja, rasprava i šnjofanja... 
Kroz predavanja i rasprave doći ćemo do odgovora na mnoga pitanja o prirodi, funkciji i zdravlju kože, o utjecaju kozmetičkih preparata na nju, ali i na naš cijeli organizam, te ljude i prirodu oko nas. Također ćemo učiti i kako na nas djeluju sredstva koja koristimo za čišćenje, te kako hrana i neke druge životne navike utječu na našu kožu. Ipak, glavni cilj biti će nam naučiti kako u vlastitoj kuhinji, bez fensi-šmensi skupih naprava i sastojaka napraviti ﬁnu prirodnu kozmetiku i zašto to uopće raditi. Ideja je potaknuti rasprave o ovim pitanjima, dobro se zabaviti i na kraju radionice dio onog što napravimo ponijeti kući za mackanje i uživanje, zajedno sa skripticom koja sadrži informacije, recepte i savjete s radionice. 
05.04. otvoreno predavanje Prirodna njega kože - što, zašto i kako? mjesto održavanja: Zelena akcija, Frankopanska 1, Zagreb početak u 18 h ulaz besplatan, nisu potrebne prijave Što znači prirodno njegovati kožu danas, kada većina nas živi daleko od potpuno prirodnog okruženja? Kako razlučiti uistinu prirodnu kozmetiku od greenwash-a, kada nas na policama trgovina dočekuje sve više prirodnih proizvoda? Zašto je naš izbor uopće bitan, kako utječe na nas i svijet oko nas? Kroz upoznavanje funkcija i potreba naše kože pokušati ćemo doći do odgovora na na ova i slična pitanja. Govoriti ćemo o tome kako njegovati kožu izvana, ali i iznutra. Osvrnuti ćemo se i na DIY (uradi sam) pristup njezi kože: koje sve proizvode možemo izraditi sami i zašto to uopće raditi? 
13.04. Sapuni iz kućne radinosti nježni i mirišljavi vrijeme: od 11 do 16 h (pauza u 13 h, ručak u 15 h) cijena: 150 kn (skriptice, ručak i proizvodi uključeni u cijenu) prijave: putem kontakt obrasca Izreka da je čistoća pola bolesti odnosi se na činjenicu da nam preagresivna sredstva za čišćenje, koja su danas u širokoj ponudi, mogu naštetiti. Kako bismo se nježno očistili, naučiti ćemo izraditi biljne sapune u vlastitoj kuhinji, pozabaviti ćemo se raznim tehnikama i varijacijama izrade, te izračunavanjem vlastitih recepata, kako bismo kasnije slobodno stvarali sapune kakve zamislimo. 
04.05. Kreme, mlijeka i losioni - emulzije kojima oponašamo kožu vrijeme: od 11 do 16 h (pauza u 13 h, ručak u 15 h) cijena: 150 kn (skriptice, ručak i proizvodi uključeni u cijenu) prijave: putem kontakt obrasca Kreme su najsličnije površinskom sloju naše kože, zato su tako ugodne kada ih nanosimo. Naučiti ćemo ih izraditi uz pomoć modernih biljnih emulgatora, ali pozabaviti ćemo se i tradicionalnim načinima izrade koji umjesto industrijskih emulgatora uključuju pčelinji vosak, mnogo miješanja i malo sreće. 
08.06. Biljni macerati i uljne mješavine - jednostavni, a moćni pripravci vrijeme: od 11 do 16 h (pauza u 13 h, ručak u 15 h) cijena: 150 kn (skriptice, ručak i proizvodi uključeni u cijenu) prijave: putem kontakt obrasca Suprotno općem uvjerenju, najjednostavniji proizvodi imaju potencijal biti i najmoćniji. Na ovoj radionici upoznati ćemo se s biljkama koje najčešće koristimo u njezi kože i njihovim ekstraktima. Kako kod kupnje prepoznati kvalitetan proizvod? Koje od njih možemo ubrati u svojoj okolici ili uzgojiti na vlastitoj prozorskoj klupčici? Naučiti ćemo kako izraditi uljne mješavine, te toplu i hladnu pripravu macerata. 
06.07. Balzami, melemi i masti - hranjive mazalice vrijeme: od 11 do 16 h (pauza u 13 h, ručak u 15 h) cijena: 150 kn (skriptice, ručak i proizvodi uključeni u cijenu) prijave: putem kontakt obrasca Balzami, melemi, masti ili pomade tradicionalni su proizvodi našeg područja. Možemo ih pripremiti na više načina i koristiti za gotovo sve: kao balzame za usne, maslace za njegu tijela, pločice za masažu, pa i vosak za kosu. Iako su danas pomalo zapostavljeni, imaju mnoge prednosti pred kremama i ponovo postaju popularni u svakodnevnoj njezi kože, s razlogom. 
