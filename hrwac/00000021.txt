Što radimo? 
SOS Dječje selo Lekenik 
Za izgradnju prvoga hrvatskoga SOS dječjega sela odabrano je slikovito turopoljsko selo Lekenik, smješteno na pola puta između Zagreba i Siska, uz rijeku Savu na istoku i podno Vukomeričkih gorica na zapadu. 
Pogodan smještaj, potrebna infrastruktura, gostoljubivost stanovništva i spremnost na suživot sa stotinjak djece bili su presudni za odabir ove lokacije. Temeljni kamen za SOS Dječje selo Lekenik položen je svečano i veselo 10. rujna 1992. U rekordna četiri mjeseca izgrađeno je 15 obiteljskih kuća za smještaj djece, zajedno s pratećim objektima i dječjim igralištem. 
Izgradnju, opremanje i uređenje toga projekta SOS Kinderdorf Internationala financirala je zaklada Hermann-Gmeiner-Fonds Deutschland e. V., iz Münchena, sredstvima koja su darovali brojni donatori i prijatelji SOS dječjih sela. Najvećim je donatorima ime ispisano na mramornim pločama na pročeljima kuća. 
Prvi mali stanovnici i njihove SOS mame došli su u Lekenik početkom 1993. Kad se život u selu uhodao, a broj djece povećao, došao je trenutak za svečano otvorenje sela. Bilo je to 8. listopada 1993. godine pa je stoga taj dan proglašen Danom SOS Dječjeg sela Lekenik. Danas SOS Dječje selo Lekenik može smjestiti stotinu djece. O odgoju i njezi djece svakodnevno se brine 15 SOS mama. Njima pomažu SOS tete, direktor sela, pedagoški pomoćnik, psiholog i dva seoska majstora. Ova velika i složna SOS Obitelj dijeli iste životne obveze i radosti kao i svaka druga obitelj. 
SOS Društveni centar Hermann Gmeiner u SOS dječjem selu Lekenik 
SOS Društveni centar Hermann Gmeiner osnovan je s ciljem da djeci ponudi sigurno i udobno mjesto za obrazovni, kreativni i socijalni razvoj, od siječnja 2007. godine djeluje u sklopu SOS Dječjeg sela Lekenik. 
Centar u radu primjenjuje moderne pedagoške metode, a s djecom rade stručnjaci pedagoškog, psihološkog, socijalnog kao i stručnjaci drugih profila. 
Društveni centar nudi različite sadržaje za djecu od knjižnice, računalne i internet radionice, sportskih aktivnosti (nogomet, tae kwon do i šah), do slobodnog kreiranja vremena kroz različite društveno zabavne igre. 
Za djecu sklonu umjetnosti pripremamo i kreativne radionice kao što su hobby art i likovna radionica gdje djeca izrađuju predmete od gline, crtaju na svili, izrađuju lutke za lutkarske predstave i slikaju. Dramska radionica pripremi svake godine barem dvije predstave koje djeca izvode pred publikom u Centru, kao i na gostovanjima. U glazbenoj radionici djeca uče svirati različite istrumenete (gitara, bubnjevi, klavijature), a kroz tu radionicu je nastao i djeluje pravi rock band pod nazivom Napadači sluha. 
Nedavno je pokrenuta je i sve popularnija Parlaonica gdje djeca uče razgovarati, raspravljati i izražavati vlastito mišljenje o aktualnim temama, na civiliziran način. 
U suradnji sa RTL radiom Lekenik grupa djece jednom tjedno uređuje i vodi radio emisiju u trajanju od jednog sata. 
Za djecu smo organizirali i edukativne aktivnosti. Mala računalna radionica ima uvijek zainteresirane članove koji vrlo rado provode slobodno vrijeme na računalima učeći, igrajući igrice i surfajući internetom. Instrukcije iz matematike, fizike, engleskog i njemačkog jezika, kao i ostalih školskih predmeta su, također, vrijedan edukativni sadržaj za djecu koja imaju poteškoća sa savladavanjem školskog gradiva. 
Nova radionica, pod nazivom Igraonica prvenstveno je namijenjena djeci od 1. do 4. razreda osnovne škole. U igraonici djeca provode vrijeme pišući zadaće, učeći, crtajući i igrajući se. Poseban dio Igraonice zove se Eko patrola, a njihov zadatak je održavati okoliš čistim i urednim, skupljati otpad, plastičnu ambalažu i stari papir, kao i saditi cvijeće i druge zelene biljke. 
U još jednoj novoj radionici, nazvanoj Domaćinstvo djeca uče kuhati različita jela, pripremati zimnicu, peći palačinke i kolače, kao i raditi različite ručne radove (šivati, raditi goblene, vesti, kukičati i sl.) 
Kulturni i sportski događaji u Zagrebu i Sisku su, također, nešto što naša djeca i mladi redovito posjećuju, kako bi uživali u novim filmskim ostvarenjima, kazališnim predstavama i nogometnim utakmicama naših klubova i reprezentacije, kao i u drugim sportskim događajima. 
Rad Društvenog centra organiziran je tijekom cijelog dana (i subotom i nedjeljom) tako da, ovisno o školskim obavezama, djeca imaju mogućnost sudjelovati u različitim aktivnostima, koje se vremenom nadopunjuju, u skladu s njihovim interesima. 
Novosti 
