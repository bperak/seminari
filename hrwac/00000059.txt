CHARDONNAY je vrhunsko i kvalitetno bijelo suho do poluslatko vino međimurskog vinogorja. Žutozelenkaste je boje, vrlo specifične sortne arome i okusa označenog skladnošću, punoćom, bogatim ekstraktom i ljupkom svježinom. Ima od 10,5 do 13 vol. postotka alkohola i od 6 do 9 g / l ukupnih kiselina. Odlično se slaže s raskošnim jelima od bijelog mesa, plemenite slatkovodne i morske ribe, a kao poluslatki može se poslužiti uz desert. Serviranje: 10 - 12 C. 
GRAŠEVINA je sorta koja uz vrhunska i kvalitetna bijela vina na međimurskom vinogorju daje odlične rezultate u proizvodnji predikata. Žutozelenkaste je boje, dobre sortne arome i primjerene svježine. Ostatak šećera varira od suhog do slatkog vina. Sadrži od 10 do 13 vol. postotka alkohola i od 5,5 do 9 g / l ukupnih kiselina. Ovo omiljeno vino međimurskih vinara najbolje se slaže s jelima od bijelog mesa, a predikati se poslužuju uz međimursku gibanicu, orehnjaču, makovnjaču i druge međimurske kolače od oraha. Serviranje: 12 C. 
RAJSKI RIZLING je vrhunsko i kvalitetno bijelo suho do polusuho vino međimurskog vinogorja. Odlike su mu žutozelenkasta boja, bogata i izražajna sortna aroma te prijatan i osvježavajući okus. Nakupi od 10,5 do 13,5 vol. postotaka alkohola i od 6 do 9,5 g / l ukupnih kiselina. Ovo otmjeno vino traži druženje s najboljim jelima od bijelog mesa i plemenitih vrsta ribe, a polusuhi tip dobro će ići i uz desert. Serviranje: 10 - 12 C. 
SAVIGNON je vrhunsko i kvalitetno suho do polusuho bijelo vino koje svoja odlična svojstva iskazuje žutozelenkastom bojom, raskošnom sortnom aromom nalik cvijetu bazge i skladnim i punim okusom. Sadrži od 10,5 do 13 vol. Postotaka alkohola i od 5,5 do 9,5 g / l ukupnih kiselina. Ovaj kraj međimurskog vinogorja uz sebe traži isto takva jela od bijelog mesa, a poslužuje se i kao aperetiv. Serviranje: 10 - 12 C. 
ŠIPON ili MOSLAVAC je kvalitetno bijelo suho vino žutozelenkaste boje, dobro izražene sortne arome i osvježavajućeg i punog okusa. Alkoholna jačina mu ide od 10 do 12,5 vol. postotaka alkohola, a ukupnih kiselina ima između 6,5 i 10 g / l. Njegova svježina najbolje prija uz teža jela, a svakako nećete pogriješiti ako uz čašu šipona pojedete ukusan zalogaj mesa iz tiblice. Serviranje: 10 C. 
TRAMINAC je vrhunsko i kvalitetno bijelo suho do polusuho vino međimurskog vinogorja. Svjetložute je boje, vrlo izraženog i ugodnog sortnog mirisa i fine pitkosti koja počiva na balastu alkohola i kiselina. Prvog sadrži od 10,5 do 12,5 vol. postotaka, a drugih od 5 i 8,5 g / l. U suhoj varijanti slaže se s boljim jelima od bijelog mesa i plemenite ribe, a odlično prati i dersertna jela, pogotovo ako je bogatiji neprovrelim šećerom. Serviranje: 10 - 12 C. 
ZELENI SILVANAC vrhunsko je i kvalitetno bijelo suho do polusuho vino međimurskog vinogorja. Žutozelenkaste je boje, ugodne i razvijene sortne arome, bogatog i punog okusa. Dosegne od 11 do 13 vol. postotaka alkohola uz prikladne kiseline. Elegancija ovog vina najbolje se sljubljuje s jelima od plemenite ribe, posebno kuhane pastrve. Serviranje: 12 C. 
ŽUTI MUŠKAT je vrhunsko i kvalitetno bijelo suho do poluslatko vino međimurskog vinogorja. Ovo raritetno hrvatsko vino odlikuje se razvijenom i inteznivnom muškatnom aromom, zelenkastožutom bojom i zanimljivim i skladnim okusom, u pojedinim godinama vrlo naglašene svježine. Ima od 10,5 do 13 vol. postotaka alkohola i od 6 do 10 g / l ukupnih kiselina. Poslužuje se uz desert, a može i kao aperitiv. Serviranje: 10 - 12 C. 
CRNI PINOT je kvalitetno suho crno vino međimurskog vinogorja. Svjetlije je rubinski crvene boje, ugodne sortne arome te skladna okusa s blagom notom trpkosti. Ima između 11 i 12,5 vol. postotaka alkohola i od 5 do 7 g / l ukupnih kiselina. Poslužuje se s najboljim jelima od tamnog mesa i sa zrelim i dobro fermentiranim sirevima. 
