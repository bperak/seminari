Djeca alkoholičara
Test: Koliko su vas sjebali?
- Tražite li stalno tuđe odobravanje i priznanja? - Teško priznajete vlastite zasluge? - Bojite li se kritika? - Pretrpavate li se obavezama i zaduženjima? - Jeste li već imali problema s kompulzivnim ponašanjem? - Jeste li perfekcionisti? - Osjećate li se neugodno kada vam duže vremena sve u životu« štima »? Da li stalno mislite da će svakog časa nešto krenuti po zlu? - Osjećate li se življe i " ugodnije " u kriznim situacijama nego u mirnim danima? - Da li se još uvijek osjećate odgovornim za druge, kao što ste se nekad brinuli za alkoholičara u vašoj obitelji? - Lako se brinete o drugima, a za sebe ne marite previše? - Izolirate li se od drugih ljudi? - Bojite li se autoriteta? - U blizini ljutih ljudi se izgubite i ne znate kako se ponašati? - Imate li osjećaj da vas pojedinci i / ili društvo u cjelini iskorištavaju? - Imate li problema u ljubavnim odnosima? - Da li ponekad zamijenite sažaljenje s ljubavlju? - Privlačite li ili tražite ljude koji su skloni kompulzivnom i nasilnom ponašanju? - Ulijećete li u veze iz straha od samoće? - Da li vam je teško vjerovati u tuđe osjećaje? - Teško izražavate svoje emocije? - Mislite li da je alkoholizam vaših roditelja imao utjecaja na vas?
Nešto do gore navedenog zvuči poznato? Ako ste na nekoliko od ovih pitanja odgovorili potvrdno.... sve vam je jasno.... ovo je samo popis tegoba s kojima se najčešće susreću djeca alkoholičara.
Djeca alkoholičara i ljubavne veze
Naše ponašanje u intimnim vezama često je odraz obrazaca ponašanja uočenih kod naših roditelja. No što učiniti kada ste odrastali bez adekvatnog uzora prema kojem ste mogli oblikovati svoju viziju kako intimna veza uopće traba izgledati? Što ako ste stekli samo određenu viziju kako ne želite da vaš brak izgleda ili ako ste stvorili nerealnu i idealiziranu sliku budućeg života u dvoje kojoj nitko neće biti dorastao?
Velikom broju ljudi iz različitih razloga ne polazi za rukom ostvariti bliskost i intimnost s drugim ljudima. Djeci alkoholičara je to najčešće teško jer se sastavnice ljubavne ili prijateljske veze kao što su bliskost, intimnost, ranjivost, povjerenje suprotstavljaju svim vještinama preživljavanja koje su morali naučiti odrastajući s alkoholičarem. Odričući se tih osobina oni su se ogradili od svijeta, zatvorili u svoju ljušturu i tako zaštitili, a istovremeno su primali krive signale i poruke na kojima su zasnovali svoja uvjerenja o tome što je ljubav, kako izgleda i kako se izražava te su obrazovali obrasce ponašanja u koje često upadaju. Evo nekih od tih obrazaca. Možda ćete se prepoznati u njima.
Volim me / ne voli me
Jeste se ikada zatekli u vezi s osobom koja je jedan dan divna prema vam i puna ljubavi, a drugi dan vas odbacuje i ignorira. Jeste se ikada zapitali zašto vas više privlači osoba koja kaže da će nazvati, a onda ne nazove od one koja je dobra prema vama? Jeste li već bili u vezi s emotivnim bogaljem i sadistički pokušavali od njega izmamiti mrvice ljubavi? Jeste li bili i s osobom koja vas je voljela uporno i vijerno i je li vam brzo dosadila ili ste se zatekli kako u takvoj mirnoj, dobroj vezi namjerno izazivate krize i svađe samo kako biste ponovo osjetili uzbuđenje i vratili vezu na poznati teren? Ako jeste, onda ste slični meni. I mnogoj drugoj djeci alkoholičara koji su od roditelja navikli da je jedino stalno u ljubavi njezina nestalnost... a jedino predvidljivo u osjećajima vaših roditelja je bila nepredvidljivost.... jer alkoholičar je jednog trena pun ljubavi, a drugog, bez ikakvog pravila, je sasvim druga osoba koja govori i radi stvari koje nemaju veze s ljubavi.
Otirač
Odrastajući, nikada niste bili dovoljno dobri svojim roditeljima i ma koliko se trudili.... niste uspjevali popraviti situaciju u svojoj obitelji. Sada, kada ste odrasli, neobično vas privlače osobe koje su jako kritične prema vama i kojima nikako ne možete udovoljiti. Također, dok su vaši roditelji bili zabavljeni svojom bolesnom vezom, na vašim leđima je ležalo toliko dogovornosti da ste morali izrasti u superodgovornu osobu. Sada, u svome braku, često izgovarate rečenicu: ja to mogu, nije mi problem to napraviti, stići ću sve...
Čitač misli
Još jedan bolesan obrazac u koji možete upasti je plod stalne nesigurnosti koju ste osjećali u djetinjstvu: uvijek ste se bojali pitati nešto jer ste to rijetko dobivali. Alkohol je bio na prvom mjestu u vašoj obitelji, prije vaše odjeće, hrane, igračaka.... Sad, u vezi, iz straha da ne budete odbijeni, često se i ne usudite nešto zatražiti. Kako ipak želite da se to dogodi, želite da vaš partner pogodi vaše želje i to smatrate dokazom ljubavi. Ako on to ne učini, nastaju problemi, problemi koje vam je teško iskomunicirati i objasniti.
Prebolno prekopavanje po prošlosti
Pokrenula sam ovaj blog jako žustro, odlučno, nepromišljeno. U par mjeseci sam si napokon postavila dijagnozu, kontaktirala druge ljude s istim problemom, nabavila literaturu s Amzona, počela čitati o djeci alkoholičara.... I odjednom zastoj. Ne mogu dalje. Prebolno je kopati po vlastitoj nutrini na ovakav način. Traži previše hrabrosti.... a ja sam kukavica. Čitam ja tako jednu od tih knjiga u krevetu, prepoznajem situacije, uloge u obitelji koje smo preuzeli moje sestre, moj brat i ja i odjednom se teret zakopanih uspomena sjurio na mene poput bujice..... opet sam bila u našoj obiteljskoj kući, petogodišnja djevojčica, ležim na očevom trbuhu; starija sestra ga je opet nekom svojom nepromišljenom izjavom izazvala.... mirna obiteljska večer se počinje mijenjati, otac mijenja ton, zaboravlja na mene i na činjenicu da smo se do prije par minuta igrali. Osjećam da se izljev bijesa bliži i preuzimam ulogu obiteljskog klauna, pokušavam ga zabaviti, natjerati da misli na nešto drugo, a ne na sestru i kako je ljut na nju.... Prevelik je to teret za petogodišnju curicu. Kako ja samo sve to uopće znam? Kako se nosim s činjenicom da sestra ne shvaća da je samo pokušavam zaštititi - ona stalno misli da joj zapravo otimam očevu ljubav i zbog toga me ne voli. Zašto moja majka sve to dopušta? Zašto sve ne može biti idilično kao prije pet minuta.... Nisam 25 godina mislila na taj dan i jedna knjiga je sve opet izvukla na površinu.... Od tada je knjiga odbačena. Eno je na polici. Ne usuđujem joj se približiti. Ako je ponovo otvorim, tko zna čega ću se još sjetiti.
Opis bloga
Postoje djeca koja nikada nisu bila djeca... Postoje ljudi koji se boje biti sretni... Postoje ljudi koje svi vole i koji beskrajno daju ljubav svima, a koji misle sve najgore o sebi... i stalno traže u drugima ono što si sami ne mogu dati.... Ovo je priča o njima. Odrasloj djeci alkoholičara.
