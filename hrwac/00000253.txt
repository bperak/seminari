O Pokrovu Presvete Bogorodice
Subota, 08 Listopad 2011 20:11 administrator
Od davnina je Crkva proslavljala Presvetu Bogorodicu kao pokroviteljku i zaštitnicu roda hrišćanskoga. Bezbroj puta pomagala je kako narodu tako i pojedincima jednako pomažući i u miru i u ratu, kako u monaškim pustinjama tako i u gradovima. Pokrov se slavi radi događaja koji Crkva spominje i proslavlja, a koji se zbio 1 (14). oktobra 911. god. u vrijeme cara Lava Mudroga.Bilo je svenoćno bdenije (služba) u Bogorodičnoj Crkvi Vlaherne u Carigradu, naroda je bila puna Crkva. U pozadini Crkve stajao je sv. Andrej Jurodivi sa svojim učenikom Epifanijem. U četvrti sat noći pojavi se presveta Bogorodica iznad naroda sa rasprostrtim omoforom na rukama, kao da tom odjećom pokriva narod. Bješe obučena u zlatokrasnu porfiru i sva blistaše u neiskazanom sjaju, okružena Apostolima, svetiteljima, mučenicima i djevicama. Sv. Andrej videći to javljanje pokaza rukom Epifaniju učeniku govoreći: " Vidiš li brate Caricu i Gospodju nad svim, kako se moli za sav svijet? ". Odgovori učenik njegov: " Vidim oče i strah me je ". Zbog toga se ustanovi ovo praznovanje, da nas podsjeti na taj dogadjaj i na stalno Pokroviteljstvo Pr. Bogorodice. Kad god se praznuje ovaj dogadjaj mi uznosimo svoje molitve Pr. Bogorodici tražeći milost od Sina njezinog i Gospoda Isusa Hrista, a ' ko će bolje umilostiviti Njega nego Majka Njegova.
Sve godine koje prođoše u našoj parohiji vrebačkoj bez pokroviteljstava Pr. Bogorodice vidljive su na svakom mjestu u parohiji, selo pusti i nestaje. Naroda je sve manje i djeca se ne rađaju. Mogu se vidjeti samo ljeti kada obilaze svoje roditelje, djedove i bake koji su na svojim ognjištima, čuvajući i iščekujući ne bili se šta promjenilo. I niko ne može da vjeruje da od onoliko naroda ostade samo šačica njih koji kao da stražare iščekujući kakovo čudo. A čudo se i desilo Protekle četiri godine vratila se slava u selo Vrebac, ponovo se slavi Pokrov Pr. Bogorodice. Na mjestu gdje je bio veličanstveni hram nikao je Krst kojeg postavi narod vrebački u spomen Pokrova Pr. Bogorodice, ponovo se uznose molitve i miris tamjana spušta se na selo sa vrebačkoga hrama. U ovoj godini kršteno je i dvoje djece, eto čuda i radosti, pa se zapitajmo zar to nije Pokrov Pr. Bogorodice? Samo treba da istrajemo u molitvama, da vratimo barem mali dio vjere otaca i majkih naših koji su kroz vjekove znali šta znači Pokrov. U molitvi su živjeli, a Gospod ih održa kroz mnoge godine. Na nama je da ovo vrijeme bude i vrijeme pokajanja zbog proteklih godina bez Pokrova i molitve, a Gospod je milostiv i čeka grešnika na pokajanje. A kad se jedan grešnik pokaje Nebesa se raduju. Neka bi dao Gospod i Pr. Bogorodica da se složimo i svi zajednički na molitvi tj. slavi vrebačkoj okupimo i molitve svoje uznesemo za spas parohije vrebačke. Amin
Protojerej Dalibor Tanasić, paroh korenički
I ove godine, kao i proteklih godina, u Vrepcu, Pavlovcu i Zavođu se slavi parohijska slava, Pokrov Presvete Bogorodice. Nadamo se, brojnije i svečanije nego do sada. Stoga pozivamo sve vrepčane, pavlovčane i zavođane koje je život odveo u svijet, kao i sve naše prijatelje, da na taj dan dođu u vrebačka sela i pridruže nam se u proslavi.
U sklopu obilježavanja ovogodišnjeg Pokrova održaće se i Služba, u Vrepcu, kod Krsta na Gradini, na dan Pokrova, u petak 14.10.2011. godine u 15,00 sati, koju će voditi paroh korenički.
