Intarzija ukras namještaja
Intarzija je dekorativna tehnika, kojom se ukrašavaju podovi ili stropovi, namještaj, vrata i ostale drvene površine, koje dekoriraju interijer. Intarzija predstavlja umetanje ornamenata ili drugih dekoracija od komada drva, stakla, metala, slonove kosti, sedefa ili drugih vrijednih materijala. Drvene intarzije se najčešće rade od skupocjenih vrsta drva poput mahagonija, ružina ili kruškova drva, orahovine, palisandrovine ili ebanovine.
04.11.2012.
Monika Galović, dipl. ing. arh.
Tehnika intarzije zahtjeva posebno znanje, preciznost i iskustvo, pa je namještaj s intarzijom najčešće ručno rađeni i vrlo skup. Ovakvi komadi namještaja nemaju široku primjenu u suvremenom načinu stanovanja, koji podrazumijeva praktičan, često minimalistički oblikovan namještaj. Intarzije su najčešće dio luksuznog namještaja, no, pojedini komadi se odlično uklapaju s modernim načinom uređenja prostora.
Intarzija je imala svoju istaknutu ulogu u povijesti. Bila je poznata još u Egiptu, staroj Grčkoj i Rimu.Obzirom da je namještaj s intarzijama oduvijek bio skup i nedostupan svima, krasio je crkveni namještaj, a zatim i kuće bogatih pojedinaca. Majstorski izveden namještaj s intarzijama još je uvijek na cijeni, pa se takvi komadi namještaja trebaju postaviti na istaknuto mjesto u prostoru, jer predstavljaju prava umjetnička djela.
Moderna proizvodnja namještaja pojednostavnila je intarzijske umetke, prilagodila ih strojnoj proizvodnji, pa namještaj s intarzijom, u povoljnijem financijskom obliku, može postati dio svakog doma. Strojno i ručno izrađene intarzije nisu usporediva kategorija, po umjetničkoj i cijenovnoj vrijednosti, no to ne znači da strojno izrađen namještaj s intarzijom nije kvalitetan i vrijedan. Majstorski ručni rad predstavlja posebu vrijednost kao u svim sferama umjetnosti: dizajnu, slikarstvu, kiparstvu...
Namještaj s intarzijom možete primjeniti u različitim dijelovima svog doma, ovisno o tome koliki ste ljubitelj ovakvog namještaja i količini financijskih sredstava, koje možete izdvojiti za ovaj izuzetno vrijedan namještaj. Intarzije mogu postati dio vaše spavaće sobe, bilo da se nalaze na drvenom krevetu, (kao dio uzglavlja ili kompletnog kreveta), ili na frontama ormara.
Idealno mjesto za prezentiranje raskošne intarzije je blagovaonski stol. Motiv intarzije se može pojaviti na ploči stola ili nogama, koje nose staklenu ploču stola. Uz stol, motivi intarzije mogu krasiti komodu ili vitrinu u blagovaonici. Drveni stol s intarzijama može biti smješten u prostor koji krase slike s motivima moderne umjetnosti, lusteri ili lampe suvremenog dizajna. Igra modernog i klasičnog može biti izuzetno atraktivna u interijeru.
Svoje mjesto intarzije mogu naći na stolcima s drvenim naslonom. Kombinacija takvog raskošnog naslona i udobno tapeciranog sjedala, stvorit će stolac, koji će biti ukras svakog prostora. Ponekad je dovoljno smjestiti jedan takav stolac i lampu u kut dnevnog boravka, blagovaonice ili komunikacijske zone, kako bi se stvorio vizualno dojmljiv prizor, koji dekorira prostor.
Vitrine, smještene u različitim dijelovima doma, mogu idealno prezentirati intarziju. Diskretne intarzije, koje se izrađuju postavljanjem furnira u različitim smjerovima, uz dodatak drva druge boje i modernim dizajnom vitrine, mogu dekorirati izuzetno moderne minimalističke domove.
Dnevni boravak je odlično mjesto za isticanje vrijednih intarzija. Ukoliko zaista želite vizualno uživati u ovoj umjetničkoj tehnici, odaberite regal za tv uređaj s intarzijama. Ovaj element je obično dominantan u prostoru, pa će intarzije na njegovoj površini biti izuzetno izražene. Uz ovakav komad namještaja, u prostor postavite npr. jednobojne sjedeće garniture kako previše motiva i šarenila ne bi neugodno opteretili prostor.
Intarzije su umjetnička tehnika koje se razvija od još od davnih povjesnih vremena, a njena prisutnost u suvremenom namještaju naglašava njene trajne vrijednosti.
