I na tome treba raditi Dijete će bolje razvijati pamćenje budete li ga poticali na ove aktivnosti
U najranijoj dječjoj dobi svaki roditelj može uočiti da njegovo dijete pokazuje znakove pamćenja. U toj dobi, pamćenje je kratkoročno i podrazumijeva pojedine slike, prostor i osobe koje su konstanta u njihovom životu. Tako će beba kod kuće biti puno opuštenija jer je u prostoru koji poznaje, odnosno kojeg je zapamtila.
Bebe pamte glasove, mirise, pokrete. Jako je važno znati da se pamćenje razvija jako velikom brzinom i da vi možete puno pridonijeti boljem razvoju pamćenja. Kad je razvoju pamćenja posvećena posebna pozornost, dijete u školi ulaže puno manje napora nego ono koje nije pamćenje ' treniralo '.
Kako možete pomoći u boljem i bržem razvoju pamćenja? Bebe je poželjno često voditi na ista mjesta kako bi prepoznalo prostor po mirisu ili zvukovima. Oni bude u bebama sjećanja pa će tako lakše zapamtiti.
Bebe također pamte prema postavljenim dnevnim rutinama. Na primjer, ako se svaku večer kupaju prije spavanja, brzo će zapamtiti taj redoslijed i znat će kada je vrijeme za spavanje. Djeca novu vještinu lakše i brže zapamte ako se ponavlja češće, a kraće traje, nego da je duža, a ne prečesta.
Također, u razvoju pamćenja pomaže ako dijete snimate u nekoj njegovoj aktivnosti pa kasnije snimke pregledavate i komentirate. Tada će se dijete prisjetiti kada je to bilo, kakav je bio dan, tko je sve bio s njim i tako dalje. Što više detalja pitate o tom događaju, to ćete djetetu više ' trenirati ' pamćenje.
Dobro je navečer s djetetom prokomentirati dan koji je prošao. Tražiti od njega da se prisjeća što je sve radio, gdje je bio. Naravno, poželjno je poticati ga na prisjećanje trenutaka u kojima je uživalo, kada je bilo sretno, jer će najprije takve događaje zapamtiti. Ispitujte dijete o što više detalja, o osjećajima koje je imalo u pojedinim trenucima. Pokušajte ga ispitivati po kategorijama, kako bi razvijalo i sistematiziranje pamćenja. Na primjer: ' Što ti je sve danas bilo smiješno? ' ili ' Koje si danas igrao društvene igre? '.
Igrajte s djecom igre koje potiču razvoj pamćenja, kao što je memory. Takva igra je vrlo zabavna, a korisna za razvoj pamćenja. Počnite s lakše pamtljivim karticama i manjom količinom kartica, a s vremenom igru otežavajte. Čitajte priče djetetu i potičite ga da vam priča o onome što je čulo. Postavljajte mu potpitanja kako se ne bi osjećalo neuspješnim, ako nije puno zapamtilo, a i kako bi dobili što više detalja koje je dijete zapamtilo.
Svakako se pamćenje ne bi trebao uzimati zdravo za gotovo, nego puno ulagati u njegov razvoj. Što se ranije počne poticati razvoj pamćenja, to će kapacitet postajati sve veći.
