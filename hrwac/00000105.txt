Mjere samozaštite protiv provala 
Za bijeloga dana u Čakovcu, u Ulici Lavoslava Ružičke, dvije nepoznate muške osobe kroz otvoreni prozor obiteljske kuće ušle su jučer u unutrašnjost gdje ih je zatekla vlasnica, nakon čega su pobjegli i ništa nisu ukrali. 
Provale u domove i krađe iz domova najčešća su kaznena djela, a žrtva može biti bilo koji građanin. Vrata, prozori, svjetlosna okna, krovni prozori uobičajena su mjesta za ulazak provalnika. Samo nekoliko sekundi, minimalna potrebna snaga, eventualno odvijač kao alat i većina prividnih prepreka je savladana. Oko 80 % vještih provalnika ulaze u kuću kroz prozore i staklena vrata na terasama, upozoravaju u policiji. 
Na temelju dosadašnjih iskustava te u cilju prevencije ovakvih kaznenih djela u policiji savjetuju građanima da i sami poduzmu određene mjere samozaštite: 
Uvijek zaključavajte ulazna vrata, bez obzira na to koliko dugo ćete biti odsutni. Ako idete kratko iz stana u posjet susjedu, prijatelju ili obitelji, ne ostavljajte otvorene prozore ili balkonska vrata, jer lopovi vješto koriste takve prilike, neopaženo ulaze u stan i u kratkom vremenu odnose novac, zlatni nakit, oružje ili vrjedniju tehničku opremu 
Nemojte tik uz kuću ostavljati predmete koji omogućavaju lakše penjanje, poput ljestava ili sanduka. 
U stanove se najčešće provaljuje kroz ulazna vrata, pa se osigurajte dobrom bravom i čvrstim zasunom za djelomično otvaranje vrata. 
Na obiteljskim kućama česte su mete lopova prozori, velike staklene površine na vratima i slično pa ugradite dodatnu zaštitu. 
Postavite vanjsko osvjetljenje jer lopovi vole mrak. Možete odabrati rasvjetu tokom cijele noći (automatski se pali u sumrak), svjetiljke sa senzorom za kretanje ili osvjetljenje upravljano sa automatskim vremenskim prekidačem. 
Imovinu koja vam je udaljena od mjesta stanovanja ili rada, u dogovoru sa susjedima ili prijateljima, češće obilazite. 
Ne držite novac i dragocjenosti u posudama na kuhinjskim policama, pod jastukom, među rubljem i slično jer lopovi znaju da ondje treba tražiti. 
Ne pričajte svima da nekamo putujete i ne ostavljajte takve poruke na telefonskoj sekretarici ili društvenim mrežama (facebook, twitter i sl.). Nemojte razglasiti« na sva zvona »da ste upravo dobili plaću, kupili nove kućanske uređaje ili uštedjeli veću količinu novca 
Novac i dragocjenosti ne ostavljate u stanu, već ih pohranite na sigurno mjesto, na primjer u trezore 
Ključ od stana ne ostavljajte ispod otirača, tegli za cvijeće i sličnim mjestima. 
Kod nenajavljenih i nepoznatih posjeta, ne otvarajte vrata dok ne provjerite tko je i što želi, ne nasjedajte na trikove poput ponude knjiga i drugih proizvoda na prodaju ili raspitivanju o određenim osobama budite sumnjičavi jer provalnici prije krađa provjeravaju i prikupljaju podatke o mogućnosti provala i krađa. 
Neznanci koji obilaze zgrade i kuće mogu biti provalnici pa zapamtite njihov izgled ili registarsku oznaku vozila. 
Prilikom uočavanja bilo kakvih sumnjivih događaja ili osoba neobičnog ponašanja u blizini vašeg doma ili poslovnog prostora, ne dvojite odmah prijavite policiji na broj 192. 
