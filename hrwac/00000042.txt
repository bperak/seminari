Nedjelja, 31. 03. 2013.
www.morh.hr / www.mup.hr
Komemorativnim skupom na Plitvicama je danas 31. ožujka obilježena 22. obljetnica pogibije Josipa Jovića koji je kao prva žrtva Domovinskog rata poginuo u akciji " Plitvice " upravo na Uskrs 1991. godine. Prvom hrvatskom redarstveniku počast je odana polaganje vijenaca i paljenjem svijeća podno spomen obilježja. Uz Josipovu majku Mariju, položen je i zajednički vijenac predsjednika Republike, predsjednika Sabora i predsjednika Vlade te brojnih drugih izaslanstava među kojima i Ministarstva obrane i Oružanih snaga.
Subota, 30. 03. 2013.
tekst: G. Miškić, foto: R. Ćaran i A. Matković
Vazmeno bdjenje u kapeli Vojnog ordinarijata na zagrebačkom Ksaveru predvodio je vojni biskup Juraj Jezerinac u zajedništvu s apostolskim nuncijem mons. Alessandrom d ' Erricom, pastoralnim vikarom Josipom Stanićem, te vojnim kapelanima: vlč. Željkom Savićem i p. Ivanom Magdićem. O. biskup je krstio i podjelio sakrament potvrde djelatnici Ministarstva obrane, gospođi Marti Peršin. Po muci i smrti Kristovoj oslobođeni smo ropstva grijeha oprani njegovom krvi, a kršteni iz vode i Duha, ušli smo u novi život s Bogom. Zato je ova noć blažena, jer u njoj je Krist raskinuo okove smrti i kao pobjednik od smrti ustao. Jedino po muci i smrti Kristovoj možemo doći do uskrsnuća. Jer Krist je život i uskrsnuće, tko vjeruje u njega živjet će, poručio je u svojoj propovijedi biskup.
Petak, 29. 03. 2013.
Obrede Velikog petka predvodio je biskup Juraj Jezerinac u suslavlju s vlč. Josipom Stanićem, pastoralnim vikarom te dvojicom vojnih kapelana o. Draganom Majićem i Željkm Savićem. Biskup je u homiliji naglasio svu dramatiku i važnost Velikog petka, istaknuvši pritom da je poziv toga blagdana svim kršćanima da stanu uz križ Kristov. " Veliki petak je poziv svakome od nas osobno da stanemo uz križ Isusov i da se onda ne bojimo tog izazova s drva križa, jer se na drvo križa dao razapeti Bog naš. Križ tako postaje ljubav, najveći simbol, najveći znak ljubavi Božje i života koji teče s toga križa ", rekao je biskup Jezerinac.
Četvrtak, 28. 03. 2013.
Na Veliki četvrtak, 28. ožujka, u kapeli Gospe Velikoga hrvatskog krsnog zavjeta Vojnog ordinarijata na zagrebačkom Ksaveru vojni biskup Juraj Jezerinac predslavio je Misu večere Gospodnje. Suslavili su vojni pastoralni vikar don Josip Stanić i vojni kapelani o. Dragan Majić, DI i vlč. Željko Savić. Propovijedao je don Josip Stanić. U homiliji je posvijestio važnost triju događaja koje slavimo na Veliki četvrtak ustanovljenja euharistije, svećeničkoga reda te zapovijed ljubavi, koju je Isus dao apostolima na posljednjoj večeri. (ika)
tekst: M. Nikolić; foto: M. Čobanović
Na Veliki četvrtak, 28. ožujka, u kapeli Vojnog ordinarijata na zagrebačkom Ksaveru vojni biskup Juraj Jezerinac predvodio je Misu posvete ulja u kojoj su, uz generalnog vikara o. Jakova Mamića, OCD, sudjelovali preč. Josip Stanić, vojni pastoralni vikar, vojni i policijski kapelani iz cijele Hrvatske, pomoćnici vojnih i policijskih kapelana te djelatnici odjela MORH-a i MUP-a za potporu i suradnju s Vojnim ordinarijatom, kao i djelatnici Ordinarijata.
tekst i foto: L. Tomkić
Veliki četvrtak u vojnoj kapelaniji sv. Petra i Pavla obilježen je tradicionalno svečano i pobožno uz sudjelovanje vojnika kojima je svećenik u ime Isusovo oprao noge kao gestu ljubavi i služenja Božjeg ljudima. Ulazak u misterij svetog trodnevlja bio je u glavnim mislima propovijedi, kako to i liturgija nalaže, razmatrajući uspostavu sakramenata sv. Mise i svećeništva te zapovijedi ljubavi po uzoru na Kristovu prema nama.
Srijeda, 27. 03. 2013.
tekst: Mirko V.; foto: Claudio S.
Nakon pružene prilike za sakrament pomirenja za sve koji su to poželjeli, upriličili smo u Spomen sobi naše vojarne slavljenje euharistije u ovom Velikom tjednu. P. Mirko je u homiliji istaknuo problem grijeha i svih patnji i zala koji iz njega proizlaze. Samo je veći misterij od zla onaj misterij kojim je Krist Spasitelj riješio tu trajnu enigmu našeg života. Brojni su filozofi spržili moždane vijuge upinjući se pronaći prihvatljiv odgovor i učinkovito rješenje svih nevolja. Mi znamo, jer nam je Bog objavio na samom početku, kako je nastala ta duboka pukotina na zemlji i na nebu samom: pad prvih anđela i pad prvih ljudi. I od tada ne prestaju se širiti na sve strane korijenje i mladice tog korova u čovjeku i među ljudima. Strah i skrivanje, izbjegavanje odgovornosti, posljedica je onog prvog otpada i svih naših tumaranja kroz osobnu i zajedničku povijest civilizacija. Izravna je izlučevina straha pak ljutnja, bijes što je pogonsko gorivo svakog neispravnog postupanja, grijeha.
Utorak, 26. 03. 2013.
Duhovna priprema petrinjske vojne kapelanije za slavlje najveće kršćanske svetkovine Uskrsa osobito se očitovala sudjelovanjem u slavlju sakramenta svete ispovijedi velikog broja vojnika vjernika. Pripadnici Oružanih snaga RH na službi u petrinjskim vojarnama Zrin i Pukovnik Predrag Matanović pristupili su sakramentu pomirenja na 26. ožujka.
Vojni ordinarij Juraj Jezerinac u pratnji predsjednika Zajednice udruga hrvatskih branitelja Domovinskog rata g. Toma Kačinarija posjetio je 26. ožujka zatvorenike branitelje u lepoglavskoj kaznionici. Biskup tradicionalno za Božić i Uskrs posjećuje hrvatske branitelje i druge zatvorenike kako bi im pomogao prebroditi teškoće i udijelio duhovnu snagu. Biskup je predvodio misno slavlje u 11 sati u zajedništvu s lepoglavskim kapelanom Josipom Krčmarom u prepunoj kapeli bl. Alojzija Stepinca. Misno slavlje pjevanjem je animirao zbor kaznionice.
primorska.policija.hr
Danas, 26. ožujka u katedrali sv. Vida u Rijeci služena je sveta misa koju je predvodio pater Mirko Vukoja, dušobrižnik riječke Policijske kapelanije Sveti Vid. Misa je služena povodom svetkovine Uskrsa i za sve poginule hrvatske branitelje, preminule djelatnike Policijske uprave primorsko-goranske i njihove članove obitelji. Prigodnu propovijed poslušali su na svetoj misi uz djelatnike Policijske uprave primorsko-goranske, članovi obitelji preminulih djelatnika, pripadnici udruga proizašli iz Domovinskog rata i mnogi građani.
Ponedjeljak, 25. 03. 2013.
U vojarni " Pukovnik Milivoj Halar " u Dugom Selu 25. ožujka održana je uskrsna ispovijed za djelatnike vojne kapelanije sv. Antuna Padovanskog. U pokorničko bogoslužje uveo nas je vojni kapelan vlč. Željko Savić koji je zajedno sa o. Ivanom Magdićem bio na raspolaganju za ispovijed. Nakon svete ispovijedi slavljena je sveta misa, koju je predvodio vlč. Željko.
Nedjelja, 24. 03. 2013.
tekst: Ž. Savić; foto: G. Miškić
Na nedjelju Muke Gospodnje (Cvjetnicu) u Vojnom ordinarijatu na Ksaveru, vojni ordinarij mons. Juraj Jezerinac predvodio je svečano misno slavlje uz koncelebraciju biskupskog vikara za pastoral don. Josipa Stanića i vojnog kapelana vlč. Željka Savića uz prisustvo velikog broja vjernika. Na poseban je način proslavi doprinijela izložba umjetnice g. Marije Gagić Đaković pod naslovom " Hosana Jaganjcu ", koja je otvorena nakon svete mise.
Petak, 22. 03. 2013.
tekst: M. Nikolić, foto: M. Čobanović
Veleposlanica Australije, gospođa Susan Cox, posjetila je biskupa Jurja Jezerinca u sklopu priprema za proslavu Anzac dana - Dana australskih i novozelandskih veterana. Svakog 25. travnja od davne 1915. godine, Australci i Novozelanđani u zemlji i u inozemstvu skupljaju se kako bi odali počast ne samo onim pripadnicima australskih i novozelandskih vojnih snaga koji su dali svoje živote toga dana na Galipolju, nego i svim ostalim mladićima i djevojkama koji su izgubili svoje živote u ratu ili nakon rata služeći svojoj domovini, ali isto i za one pripadnike obrambenih snaga koji su još uvijek u aktivnoj službi. Naziv ANZAC je nadišao svoje konkretno značenje dobivši svoju duhovnu dimenziju i postavši na taj način inspiracija koja je utjelovila vrline kao što su hrabrost, disciplina, žrtva, oslanjanje na vlastite snage i u australskom žargonu prijateljstvo i omogućavanje jednakih šansi za sve. Kao i prije dvije godine, dogovoreno je da se Anzac dan proslavi u kapeli Vojnog ordinarijata svečanom svetom misom 25. travnja 2013. u 18. sati. U organizaciji će sudjelovati Australsko veleposlanstvo, Vojna biskupija i braniteljske udruge iz Domovinskog rata.
Duhovne vježbe održane od 19. do 22. ožujka u vojarni " Kovčanje " na Lošinju, vodio je p. Zdravko Barić. Polaznici duhovnih vježbi bili su iz vojne kapelanije " Sveti Ivan Krstitelj " iz Požege, " Sveti Sebastijan " iz Đakova i " Sveti Valentin " iz Zagreba.
Vojni biskup Juraj Jezerinac uputio je svećenicima i vjernicima Vojne biskupije uskrsnu poruku u kojoj ističe kako se radosti Crkve na spomen na temeljni događaj povijesti spasenja ovih dana pridružuje i činjenica da je izabran novi poglavar Katoličke Crkve papa Franjo.
Srijeda, 20. 03. 2013.
U srijedu, 20. ožujka u sjedištu Vojnog ordinarijata u Zagrebu održan je prvi sastanak Koordinacijskog odbora za organizaciju 21. hodočašća hrvatske vojske i policije u Lourdes. Navedeno tijelo čine vojni ordinarijat u Republici Hrvatskoj kao nositelj organizacije te Ministarstvo Obrane i Ministarstvo unutarnjih poslova, uz pridruživanje Ministarstva branitelja, Ministarstva pravosuđa - Pravosudne policije, Državne uprave za zaštitu i spašavanje i Carinske uprave. Hodočašće se održava od 21. do 28. svibnja 2013. godine i dio je 55. međunarodnog vojnog hodočašća u Lourdes.
Utorak, 19. 03. 2013.
Unatoč oskudnosti na svim razinama, i ove godine započela je selekcija za popunjavanje Bojne za specijalna djelovanja. Nakon promidžbe po svim postrojbama prijavio se oveći broj djelatnika koji bi željeli proći commando obuku i postati djelatnici naše postrojbe. Kako to obično biva, puno je zvanih, malo odabranih. Mnogi odustaju već na početku što je i značenje procesa selekcije. Za početak ozbiljnijeg pristupa u zahtjevnu obuku, slavili smo sv. misu u Spomen sobi naše vojarne.
Na poziv gradonačelnika grada Zaprešića, polaznici i djelatnici Ratne škole Ban Josip Jelačić, predvođeni zapovjednikom škole brigadnim generalom dr. sc. Slavenom Zdilarom, 19. ožujka 2013. godine u Zaprešiću su svečano obilježili blagdan Svetog Josipa, zaštitnika Hrvatske domovine i Ratne škole.
tekst: M. Majić; foto: M. Barišić
Vjernici kapelanije sv. Ilije proroka u Petrinji proslavili su svetkovinu sv. Josipa misnim slavljem u vojnoj kapeli. Mnoštvo pripadnika gardijskih bojni Gromova i Tigrova te pripadnika Logističke pukovnije, Opslužništva vojarne te satnije veze sudjelovalo je u misnom slavlju koje je predvodio vojni kapelan don Milenko Majić.
Ponedjeljak, 18. 03. 2013.
U " 24 sata " (večernje izdanje, 18. 3. 2013, str. 24.) pojavila se notica Što će reći Kaptol na poruke Pape Tihomira Ladišića kojom insinuira negativan odnos Vojnog ordinarija mons. Jezerinca na izbor Pape Franje kao i na biskupovu udaljenost od nakana Svetog oca glede gradnje Crkve siromaha.
Vojni ordinarij uputio je preko apostolskog nuncija u RH, mons. Alessandra D ' Errica pismo papi Franji čestitajući mu na izboru za nasljednika sv. Petra. U pismu biskup Jezerinac između ostalog piše: Vijest o izboru nasljednika sv. Petra, biskupa Rima i pastira Crkve katoličke u osobi kardinala Jorgea Maria Bergoglia, koji je uzeo ime Franjo, sve nas je obradovala u Vojnoj biskupiji u Hrvatskoj. Duboko uvjereni u djelo Božje među nama, tu radost želimo podijeliti s Vama [ nuncijem ] i čestitati Vam na izboru od sveg srca. Svetome ocu po čijemu služenju Isus Krist nastavlja utvrđivati svoju Crkvu u vjeri, obećajemo molitvenu potporu, poslušnost i odlučnu solidarnost sa siromasima među nama.
Nedjelja, 17. 03. 2013.
U sklopu vojnih vježbi koje će se održavaju na Slunjskom poligonu gospićki kapelan vlč. Ivan Blaževac zajedno sa pomoćnikom satnikom Juricom Hećimović obišao je pripadnike 1 MTB GMTBR Vukovi i pripadnike GOMBR-e bojne Sokolovi te zajedno s njima slavio nedjeljnu svetu misu.
Petak, 15. 03. 2013.
U vojarni Kovčanje na Malom Lošinju, od 12. do 15. ožujka, održan je proljetni turnus duhovnih vježbi za djelatnike HRZ-a i PZO - a i ZZP-a koji rade u vojarni " Pukovnik Marko Živković ". Kroz niz predavanja, voditelj duhovnih vježbi o. Viktor Grbeša potaknuo je sudionike na promišljanje o istini koja vodi do slobode i na poslijetku do ljubavi prema Bogu, bližnjima i domovini.
Vjernici Vojne kapelanije sv. Ilije Proroka iz Petrinje sudjelovali su od 12. do 15. ožujka 2013. godine na duhovnim vježbama u vojnom hotelu Zagreb u Splitu. Voditelj duhovnih vježba bio je o. Mirko Vukoja, vojni kapelan Bojne za specijalna djelovanja iz Delnica. Tema je bila Gospodnja molitva Oče naš, gdje je voditelj kroz trodnevna razmatranja u svjetlu Isusova naučavanja približio značenje svake riječi u molitvi koju svakodnevno upućujemo Gospodinu.
Četvrtak, 14. 03. 2013.
Danas, 14. ožujka, u župnoj crkvi sv. Petra u Vlaškoj ulici u Zagrebu održana je uskrsna duhovna priprava za djelatnike Policijskih postaja: Medvešćak i Maksimir. Predvođeni svojim načelnicima, gosp. Davorom Vukovićem i gosp. Stankom Tomićem, već tradicionalno, djelatnici ove dvije postaje duhovno se pripravljaju u ovoj župi za najveći kršćanski blagdan Uskrs.
Srijeda, 13. 03. 2013.
U kući susreta " Tabor " u Samoboru održana je danas, 13. ožujka duhovna priprava za djelatnike PU zagrebačke koji rade u Sektoru za granicu, PP Samobor, Postaji granične policije Zagreb i Postaji granične policije Bregana, a povodom nadolazećeg najvećeg kršćanskog blagdana Uskrsa. Prije svete mise bila je mogućnost za ispovijed, a ispovijedao je kapelan zagrebačke policije.
Utorak, 12. 03. 2013.
Djelatnici PU zagrebačke, koji rade u ustrojstvenim jedinicama PP Velika Gorica i PAP Pleso, sudjelovali su danas, 12. ožujka, na duhovnoj obnovi za nadolazeći kršćanski blagdan Uskrs u župnoj crkvi Blaženog Alojzija Stepinca u Velikoj Gorici. Svi koji su željeli imali su mogućnost za svetu ispovijed, koja im je ponuđena prije mise.
Ponedjeljak, 11. 03. 2013.
tekst: M. Josipović; foto: PUZ
Danas 11. ožujka održana je uskrsna duhovna priprava za djelatnike II. Postaje prometne policije u Lučkom. Predvođeni svojim načelnikom gosp. Milom Klancem djelatnici su se okupili u svom radnom prostoru. Prije mise ponuđena im je mogućnost svete ispovijedi, a ispovijedao je policijski kapelan don Marin Drago Kozić. Nakon sakramenta pomirenja kapelan je služio svetu misu.
Nedjelja, 10. 03. 2013.
Križni put Hrvatske vojske i policije na IV. korizmenu nedjelju 10. ožujka na Ksaverskom perivoju u Zagrebu predvodio je vojni biskup mons. Juraj Jezerinac. Biskup, vikar za pastoral don Josip Stanić, vojni i policijski kapelani, te pripadnici Počasno-zaštitne bojne, vojnici, policajci i vatrogasci, kadeti Hrvatske vojske i polaznici Policijske akademije u koloni iza križa i zastava stigli su od zgrade Vojnog ordinarijata do perivoja, gdje su im se na križnom putu pridružili zagrebački vjernici i ksaverski župnik fra Nikola Barun, TOR.
Petak, 08. 03. 2013.
Na proljetnim duhovnim vježbama u Kuparima sudjelovalo je oko dvadesetak vojnika iz Gospića, Slunja, Ogulina i Karlovca. Prvoga dana obrađene su dva duhovna promišljanja na temu Kristov vojnik i Vojnička savjest. Voditelj duhovnih vježbi kapelan Blaževac je istaknuo kako je upravo savjesno ponašanje bit svakog djelovanja i rada u Oružanim snagama. Potreba za izgradnjom savjesti približava nas Bogu ali i daje neizbrisiv pečat vojnika vjernika.
I. T., D. B.
Svake godine pripadnici MO RH-a i GS OS RH imaju prigodu sudjelovati na duhovnim vježbama koje organizira Vojni ordinarijat. Tako su u vremenu od 5. do 8. ožujka 2013. godine iste održane u Splitu na kojima je sudjelovalo dvadesetak pripadnika gardijske oklopno-mehanizirane brigade i zapovjedništva za obuku i doktrinu. Duhovne vježbe predvodio je p. Ivo Topalović, vojni kapelan. Duhovne vježbe jesu susret čovjeka sa samim sobom, svojim bližnjim, svojim Bogom. Ovogodišnje se događaju u Godini vjere, pa je tema istih išla upravo stazom vjere, ljubavi i nade.
Četvrtak, 07. 03. 2013.
Danas je u kapeli sv. Sebastijana, u krugu bivše vojarne u Jastrebarskom, upriličena uskrsna duhovna priprava za djelatnikePolicijske postaje Jastrebarsko. Svi koji su željeli imali su mogućnost, prije mise, pristupiti sakramentu ispovijedi i na taj način se osobno pripraviti za najveći kršćanski blagdan Uskrs.Svetu misu služio je policijski kapelan za PU zagrebačku don Marin Drago Kozić.
Utorak, 05. 03. 2013.
U vojarni 91. zrakoplovne baze " Pukovnik Marko Živković " danas je, 5. ožujka, slavljena je sveta misa za Božji blagoslov i sretan put 21. kontingenta OSRH u misiju ISAF u Afganistan. Svetu misu je predslavio vojni kapelan ZHRZ-a i PZO-a Viktor Grbeša u koncelebraciji sa vojnim kapelanom Markom Medom koji odlazazi u ISAF-ovu mirovnu misiju. Velikom broju vjernika, vojnika koji odlaze u misiju, okupljenih na svetoj misi, pročitano je i pismo potpore i ohrabrenja vojnog ordinarija Juraja Jezerinaca.
Ponedjeljak, 04. 03. 2013.
Vojni ordinarij u RH Juraj Jezerinac i vojni ordinarij u BiH Tomo Vukšić misnim slavljem u kapeli Vojnog ordinarijata ispratili su vojnog kapelana VK " Gospe Snježne " fra Marka Medu u misiju ISAF. Fra Marko preksutra odlazi u svoju prvu misiju prateći 21. hrvatski kontingent. Ispraćaj je upriličen ranije jer su biskupi otputovali na proslavu 10 godina od osnutka Vojnog ordinarijata u Slovačkoj.
Na prigodnom domjenku u novootvorenim prostorijama vojne kapelanije " Gospe Snježne " djelatnici MORH-a, GS OS RH te vojni kapelani i pomoćnici kapelana Zagrebačkog dekanata Vojne biskupije ispratili su u ponedjeljak 4. ožujka vojnog kapelana fra Marka Medu u misiju ISAF-a. Dekan Zagrebačkog dekanata o. Zdravko Barić tom je prigodom između ostalog rekao da ćemo fra Marka pratiti u našim mislima, molitvama i biti mu duhovna potpora u njegovim novim pastoralnim i osobnim izazovima. Vojni kapelan fra Marko je pozdravio sve okupljene djelatnike i svog oca provincijala te im zahvalio na iskazanoj ljubavi i dobroti.
Nedjelja, 03. 03. 2013.
tekst: p. M. Vukoja; foto: A. žic
Pod vodstvom satnika Marka Kadije i čn Mihaela Brinzeja 7. i 8. naraštaj hrvatskih kadeta svih triju grana provode zimski kamp u vojarni Bojne za specijalna djelovanja u Delnicama. U sklopu njihove naporne obuke upriličili smo u nedjelju slavljenje euharistije i upoznavanje s memorijom koju čuvamo o stradanju pripadnika specijalnih postrojbi u Spomen sobi naše vojarne. P. Mirko je u propovijedi progovorio o neplodnoj smokvi koja iscrpljuje zemlju a ne donosi očekivane plodove te o Božjem strpljenju s nama koje nas onda obvezuje da budemo i mi strpljivi sa sobom i s drugima. Odgovorni smo davati barem onoliko koliko primamo.
