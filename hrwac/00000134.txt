U Vinodolu i Novom Vinodolskom postoji priča zabilježena prema usmenoj predaji, o običaju koji, navodno, seže u minula stoljeća, još u vrijeme ovdašnje vladavine hrvatske plemićke obitelji Frankopan. Prema toj priči, na završetku berbe, u vinogradu, među beračicama se izabrala ružica, tj. ona najljepša i najmarljivija. Ovjenčali bi je vinovom lozom i uz svirku nekog od starinskih narodnih glazbala, na čelu povorke berača odveli u grad. Posljednji put kažu zapisivači - u XIX. stoljeću, 1880. godine.
Od onda do danas puno se toga u Vinodolu promijenilo. Bolesti vinove loze, gospodarska kriza i ratovi učinili su svoje. Vinarstvo, koje je početkom i sredinom XIX. stoljeća Vinodolcima bilo najvećim izvorom prihoda, do kraja XX. stoljeća gotovo je sasvim zamrlo.
Međutim, unatoč svojim strahotama, Domovinski rat u Hrvatskoj (1991 - 1995.) na tom je polju za Vinodol učinio nešto korisno. Vukovarci, prognani stanovnici vinorodnog sjeveroistoka Hrvatske, bili su za vrijeme rata smješteni na ovom području. Sposobni i marljivi kakvi već jesu, zasadili su u Pavlomiru, pokraj Novog Vinodolskog, nove vinograde i pokrenuli modernu proizvodnju vina.
Tijekom proteklih četrnaest godina njihov je trud urodio i promjenama u svijesti domaćeg stanovništva. Vinodol se sve više okreće suvremenim globalnim trendovima u kulturi uživanja vina, a shodno tome, jača i svijest o vlastitoj predaji na tom polju. Na tom tragu rodila se i ova fešta.
Za njezin je predložak odabrana druga polovica XIX. stoljeća vrijeme u kojem se završetak berbe na području Vinodola, prema običaju, obilježavao skromnom zabavom obitelji i njezinih berača, i u kojem se, kako priča kaže, još uvijek na kraju berbe u vinogradu birala ružica. Unatoč tome, naša fešta nije nikakav nostalgični pokušaj rekonstrukcije ili vraćanja prošlosti. Ona je, prije svega, zabava, nastala u našem vremenu i u okolnostima njegovih trendova. Na tragu nekadašnjeg izbora ružice osmišljene su igre za njihovo današnje natjecanje. Na tragu onodobnih sajmova osmišljena je ponuda suvremenih ekološki ili ručno izrađenih proizvoda. Na tragu starinskih oblika zabave, oslonjenih na domaća glazbala, vlastita grla i osobnu kreativnost, ponuđene su igre, glazba i ples tijekom ovih nekoliko dana.
Jednom riječju, Ružica Vinodola suvremena je fešta, nadahnuta vinodolskom prošlošću. Njezina budućnost ovisit će o Vašem zanimanju i Vašim dojmovima. Nadamo se da će ih biti.
