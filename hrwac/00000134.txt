Suviše se olako govori o kršćanskim vrijednostima u našem društvu jer ih mnogo puta ne vidimo upravo tamo gdje moraju živjeti da bi njihovo spominjanje imalo smisla. Ako volimo Krista i Evanđelje, ako poštujemo Svetoga Oca, onda bi to trebalo biti vidljivo u našem životu, u našim zakonima, u kulturi, odgoju, znanosti i obrazovanju, tim bi vrijednostima trebalo disati gospodarstvo i politika, poručio kardinal Bozanić 
Rijeka, (IKA) - " Taj Božji čovjek, u skladu s geslom svog trećeg pohoda Hrvatskoj ' Obitelj put Crkve i naroda ', u Rijeci, na Delti, na duhovsku nedjelju 8. lipnja 2003. godine, uputio je svima, posebno katoličkim obiteljima, jednostavne, jasne i konkretne poruke ", rekao je zagrebački nadbiskup kardinal Josip Bozanić u propovijedi 9. lipnja u riječkom bogoslovnom sjemeništu Ivan Pavao II. Bilo je to završno slavlje petodnevnog obilježavanja 10. obljetnice boravka Ivana Pavla II. u Rijeci, na njegovu stotom apostolskom putovanju izvan Italije. Kardinal je podsjetio na Papine riječi izrečene na misi u Rijeci koja bila posvećena obitelji. " U svjetlu Duhova govorio je o obitelji, kao jednim od najdragocjenijih dobara čovječanstva. Obitelj je goruća tema našeg društva. Papa je tražio ' povlaštenu pozornost i jasne mjere koje će promicati i štititi njezin ustroj, razvoj i stalnost '. Ovdje u Rijeci pozvao je kršćanske obitelji da se ne ustručavaju svojim životom svjedočiti i predlagati istinski Božji naum. Ponovio je da je obitelj zajednica života utemeljena na ženidbi - na postojanome i vjernom zajedništvu muškarca i žene, međusobno vezanima javno očitovanom i priznatom svezom ", rekao je kardinal. Te riječi i pozivi postaju sve aktualniji, rekao je kardinal i pozvao vjernike i sve one koji poštuju Ivana Pavla II. da prihvate i poruke koje je uputio. " Zacijelo nije dostatno da se tek kaže kako je taj veliki Papa pohodio našu Domovinu, niti nas može obradovati prigodno povezivanje njegova imena uz pojedine inicijative. Suviše se olako govori o kršćanskim vrijednostima u našem društvu jer ih mnogo puta ne vidimo upravo tamo gdje moraju živjeti da bi njihovo spominjanje imalo smisla. Ako volimo Krista i Evanđelje, ako poštujemo Svetoga Oca, onda bi to trebalo biti vidljivo u našem životu, u našim zakonima, u kulturi, odgoju, znanosti i obrazovanju, tim bi vrijednostima trebalo disati gospodarstvo i politika ", upozorio je kardinal. Na misi su sudjelovali i riječki nadbiskup i metropolit Ivan Devčić, gospićko-senjski biskup Mile Bogović, brojni svećenici, bogoslovi i vjernici koji su euharistijom došli zahvaliti blaženiku za njegov boravak i sjemeništu, duhovne poruke i sve što je učinio kao veliki prijatelj Hrvatske. Uime Vlade RH sudjelovao je ministar rada Mirando Mrsić. Na kraju mise otkrivena je bista mons. Josipa Pavlišića, blagopokojnog riječko-senjskog nadbiskupa, koji je najzaslužniji za izgradnju sjemeništa u drugoj polovici osamdesetih godina prošlog stoljeća. " A koliko je tek bio radostan kad je u ovoj novoj zgradi prije deset godina mogao pozdraviti najčasnijeg gosta, papu Ivana Pavla II., koji mu je već ranije bio darovao sto tisuća dolara kao pomoć za gradnju ", prisjetio se nadbiskup Devčić, otkrivajući bistu. Podsjetio je i da će se sljedeće godine navršiti sto godina od nadbiskupova rođenja u Starom Pazinu. Misom u sjemeništu, koje nosi ima blaženika koji je od 5. do 9. lipnja u njemu boravio i svakoga dana iz Rijeke posjećivao druge Hrvatske gradove, Dubrovnik, Osijek, Đakovo i Zadar, završena je proslava 10. obljetnice njegova boravka. Uoči desete obljetnice stigao je i poseban dar krakovskog kardinala Stanislawa Dziwisa, dugogodišnjeg Papina tajnika, koji je nadbiskupu Devčiću i sjemeništu poklonio relikviju blaženika. U proslavi 10. obljetnice Papina boravka u Rijeci sudjelovalo je i poglavarstvo Grada i druge institucije, pa je proslava završena u crkvi Gospe Lurdske svečanim koncertom Riječke filharmonije pod ravnanjem Nade Matošević i pokroviteljstvom predsjednika RH Ive Josipovića koji je došao na koncert. 
