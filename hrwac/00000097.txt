Kopanje po kanti za smeće. Čest hrvatski, ali i svjetski prizor. Još više, zapuštena lica dugih brada, sa zavežljajem u kojemu je sav njihov život. Život za taj dan. Koji, kao i svaki drugi, treba iznova preživjeti. Spavaju u željezničkim vagonima, parkovima, pored rijeka, čekajući bolje dane. Nitko nije rođen s usudom beskućništva, tek splet nesretnijih životnih okolnosti dovede do »vagonaša naših dana«. Administracija će ih svrstati u različite kategorije, ovisno o njihovim »imovinskim karticama« neimaštine, često im dajući šifre umjesto konkretne pomoći. Nedavni slučaj čovjeka koji je ostao bez svih dokumenata i upao u seriju neugodnih situacija, dobar je pokazatelj dugoga puta Hrvatske prema istinskoj socijalnoj državi. Beskućnici, prosjaci, klošari. Samo da se ne predaju. 
I lijepa riječ može biti krov nad glavom 
»Oskudica je stanova opća pojava; to je velikim dijelom posljedica sve veće urbanizacije. Čak i najrazvijeniji narodi pružaju žalostan prizor pojedinaca i obitelji koji se doslovce bore da prežive i uz to su bez krova nad glavom ili moraju živjeti u tako jadnom boravištu koje i ne zaslužuje ime stana«, napisao je blaženi poljski papa Ivan Pavao II. na izmaku 1987. godine u enciklici »Socijalna skrb« (Solicitudo rei socialis), iznoseći pokazatelje nerazvijenosti u vidu stambene krize i nezaposlenosti. Što se promijenilo u posljednjih 26 godina? Prema nekim procjenama na Zemlji je više od milijardu beskućnika, gladnih i siromašnih, a u Europskoj Uniji 60 milijuna ljudi živi ispod granice siromaštva. Svakodnevno ih u svijetu zbog siromašnih skloništa umre 50 tisuća. Dok još dišu beskućničke oči, mnogi će ih situirani osuditi, nesvjesni kako se svakom čovjeku može dogoditi istovjetna situacija. 
Svaki vjernik ima zadaću prepoznati prioritete, nahraniti žednoga i napojiti gladnoga. Ponekad je dovoljna samo lijepa riječ, običan razgovor, socijalna komunikacija koja beskućniku daje do znanja kako nije sasvim otpisan, a rješenje stambenog pitanja ionako očekuje od nekih drugih institucija. Vjernik nužno mora pristupiti bez osude, svjestan da u nepredvidljivosti življenja nijedna priča nije tuđa, svaka je na svoj način bliska i lako može postati »moja«. Ostati bez posla, prestati plaćati kredit banci, upasti u mrežu poročnosti, izgubiti tlo pod nogama nažalost, vrlo lako svaka sigurnost postane neizvjesnost. U suvremenom kapitalističkom društvu, koje samo naizgled promovira ljudska prava, a zapravo nema interesa nizašto drugo osim profita, vjernik upravo u Božjoj providnosti, kao i na primjeru Kristova siromaštva, nadahnjuje se i crpi snagu za djelovanje prema potrebitima. Izbaciti sebičnost i stav kako je »vlastita briga najveća«, osvrnuti se oko sebe, primijetiti beskućnika, udijeliti dvije kune za pecivo već djeluje mnogo. 
Katolička Crkva odavno je putem različitih organizacija prepoznala skrb za beskućnike, jer karitativno djelovanje i služenje ljubavi (diakonia) čvrsto stoji u nepromijenjenoj strategiji djelovanja. Prihvatilišta za beskućnike, tisuće porcija u pučkim kuhinjama, organiziranje akcija za pomoć ugroženima samo su neki od vidova djelovanja. Ne, nikako ne treba smatrati da je učinjeno dovoljno. Globalizacijsko vrijeme svakodnevno »proizvodi« nove slučajeve, obećavajući im bolju budućnost, kvalitetno obrazovanje, poslove, povoljne rate kredita (u švicarskim francima i drugim valutama), namećući visoke standarde, mameći ponajprije materijalnim i tjelesnim, ostavljajući potom dugoročno »omamljene« na cjedilu nestašice, praveći se kako oni i kapitalizam nemaju ništa s tim, kako je sve plod loših pojedinačnih odluka. Na vjerniku je pouzdati se da u svim krizama posljednju riječ ionako neće imati ovozemaljske institucije, ali pokušati pomoći osobama u nevolji, uhvaćenima u različite zamke, ne pitajući se za nevolje koje su ih dovele do prosjačkoga štapa. 
Ne treba se ni zavaravati, beskućništvo će vjerojatno poprimiti još snažnije razmjere, izazvati na još djelotvorniju pomoć i pomaganje bližnjemu u nevolji. Zadaća vjernika i Crkve bit će osnažiti postojeće modele pomaganja, ulažući u potpornje, ne zaboravljajući dužnost da se u slučaju kucanja pomogne i onome najmanjem. Samo takva istinska ljubav, kao i trajno vjerničko podsjećanje da Isus živi u svakome beskućniku (kako je svojedobno u menzi Rimskoga Caritasa posvjedočio dojučerašnji papa Benedikt XVI. rekavši i »čovjek koji pati, nama pripada«) vodit će Petrovu lađu i svakoga njezinog putnika prema »kruhu života« u vječnosti. Tamo gdje nitko nije bez kuće, bez doma. 
Cijeli članak možete pročitati u on-line izdanju Glasa Koncila, kao i u novome broju tiskanog izdanja, dostupnog u župama diljem Hrvatske. Želite li se pretplatiti na više brojeva, možete to učiniti putem interneta ili telefonom na 01 / 4874 327. 
