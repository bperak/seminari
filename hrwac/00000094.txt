G. D. Našice
Najvažnije gljive
DVOJNA SUNČANICA
MACROLEPIOTA PERMIXTA Gljiva koju će gotovo svaki gljivar ubrati i pripremiti za jelo, a da neće znati o kojoj gljivi se radi. Razlog tome je što ona neodoljivo sliči velikoj sunčanici (macrolepiota procera), a i čitavom nizu ostalih sunčanica. U novije vrijeme se spominju dvije vrste otrovnih sunčanica: PILATOVA SUNČANICA (macrolepiota rhacodes var. Hortensis Pilat) i OTROVNA SUNČANICA (macrolepiota venenata), pa zato ljubiteljima gljiva preporučam oprez. Nekad se govorilo da kod sunčanica nema problema, da su sve jestive, a sad se to promijenilo, stoga opreza nikad viška. No vratimo se ovoj našoj DVOJNOJ SUNČANICI. Klobuk je do 20 cm promjera, kao i sve sunčanice u početku okruglast ili jajolik, kasnije polukuglast, zvonast i na kraju raširen, tupo ispupčen, u cijelosti prekriven krupnim sivosmeđimčehama, sredina tamnosmeđa, rub krpast. Listići su bijeli a kasnije oker, do stručka prirasli za kolarij. Stručak visine do 30 cm, valjkast, zadebljane osnove, lomljiv, dvostruki vjenčić i s donje strane smeđ, osnova mu je bjelkasta, prema gore pjegavo smeđe išaran, na oštećenim mjestima plavkast. Meso je bijelo i na lom ili prerez ne mijenja boju, u sredini klobuka tvrdo, miris i okus ugodni po gljivama. Raste potkraj ljeta i u jesen, najčešće pojedinačno u šumama. Ova na slici je ubrana potkraj listopada 2008. u bjelogoričnoj šumi Rastovac, pored Donje Motičine. Gljiva je jestiva i upotrebljava se samo klobuk, jer je stručak vlaknast i žilav. Već smo rekli da je vrlo slična velikoj sunčanici (macrolepiota procera), ali od nje se razlikuje po tome što ova naša dvojna ima vrlo grubo čehasti klobuk s tamnim ispupčenjem, raste kasno ljeti i u jesen kada počnu mrazevi. Tada promrzli klobuk ili stručak dobije plavkaste mrlje. Ustvari cijelo plodište, kad ga nađete, ima nekako drugačiji i poseban izgled. Od kuštrave sunčanice se razlikuje po tome što kuštravoj sunčanici (macrolepiota rhacodes) meso na presjeku ili lomu vrlo brzo mjenja boju u crvenkastosmeđu da bi na kraju postalo prljavosmeđe, isto tako stručak kuštrave sunčanice je gladak, te klobuk kuštrave sunčanice nema ispupčenja na sredini.
