Pedagozi
Opis poslova
Pedagozi su stručnjaci koji se bave odgojem. Pedagozi mogu raditi u školama, vrtićima, domovima za nezbrinutu djecu, učeničkim domovima. Najveći broj pedagoga radi u školama, u kojima su oni osnovni stručni suradnici. Rad pedagoga u školi možemo podijeliti na više područja: planiranje i programiranje, rad s učenicima, rad s učiteljima te rad s roditeljima. Planiranje i programiranje uključuje planiranje vlastita stručnog usavršavanja i stručnog usavršavanja učitelja, sudjelovanje u izradbi godišnjeg plana i programa škole te planiranje rada i sudjelovanje u radu učiteljskog vijeća. U ovim djelatnostima pedagog surađuje s ravnateljem škole i ostalim stručnim suradnicima (psiholog, defektolog). Pedagog, u suradnji s lokalnim zavodom za zapošljavanje, izrađuje plan i program za profesionalno informiranje. Plan rada s djecom s teškoćama u razvoju i plan rada s darovitom djecom pedagog izrađuje u suradnji sa psihologom i defektologom, ako ih u školi ima. Pedagog izrađuje plan zdravstvene, socijalne i ekološke zaštite učenika u suradnji sa školskom ambulantom. Zadatak je pedagoga i izradba plana kulturne i javne djelatnosti škole te sređivanje pedagoške dokumentacije. Pedagog organizira i provodi ispitivanje zrelosti za upis u prvi razred, organizira učeničke radionice i dodatnu nastavu, organizira edukativna i odgojna predavanja za učenike, a neka sam i održi. Pedagozi provode dio profesionalnog informiranja u suradnji sa Zavodom za zapošljavanje (ankete Zavoda za zapošljavanje), daje informacije o programima srednjih škola (pedagozi osnovnih škola), odnosno programima fakulteta (pedagozi u srednjim školama). U stručnom timu sa psihologom i defektologom provode programe za djecu s teškoćama u razvoju, a u suradnji sa psihologom provode programe za darovitu djecu. Pedagozi u radu s učiteljima provjeravaju realizaciju rada učitelja (nazočnost na nastavi, realizaciju planova i programa i sl.). Pedagozi analiziraju rezultate škole na područjima uspjeha, vladanja, popravnih ispita i sl. Organiziraju istraživački rad u školama i stručno usavršavanje učitelja, kao i odgojna i edukativna predavanja za roditelje. Pedagozi u domovima za djecu zaduženi su za odgojni rad s djecom i roditeljima te pomažu u učenju djeci s teškoćama. Posebno područje je andragogija, znanost o odgoju odraslih. Stručnjaci koji se specijaliziraju za rad u andragogiji rade u zatvorima, domovima umirovljenika i ustanovama za prekvalifikaciju i dokvalifikaciju odraslih.
Radni uvjeti
Posao pedagoga uglavnom je uredski. Pedagozi nisu izloženi nepovoljnim vremenskim uvjetima i samo iznimno rade u smjenama. Putovanja su rijetka i najčešće su vezana uz stručno usavršavanje. Mnogo vremena provode na raznim sastancima, seminarima i predavanjima. Njihov posao zahtijeva česte kontakte s učiteljima, učenicima, roditeljima, ostalim stručnim suradnicima i suradnicima izvan škole (liječnici, psiholozi Zavoda za zapošljavanje i sl.).
Poželjne osobine
Pedagozi moraju voljeti djecu i rad s djecom. Posebno je važno poznavati psihu djeteta i prilagoditi način komuniciranja djetetu. Važno je razviti smisao za probleme drugih osoba i strpljivost u radu. Sposobnost kvalitetnog planiranja, odlučnost, objektivnost i odgovornost važne su osobine za kvalitetan rad pedagoga. Zbog čestog izvještavanja, infor-miranja te držanja predavanja, važna je lakoća usmenog i pismenog izražavanja.
Osposobljavanje
Za zanimanje pedagoga potrebno je, nakon srednje škole, završiti četverogodišnji studij pedagogije. U Hrvatskoj pedagogija se može studirati na Filozofskim fakultetima u Zagrebu i Zadru te na Pedagoškom fakultetu u Rijeci. Važno je naglasiti da je studij dvopredmetan, što znači da osim pedagogije treba upisati još jedan studij iz dvopredmetne grupe predmeta na tim fakultetima. Nakon završenog studija, profesori pedagogije mogu upisati i poslijediplomski studij pedagogije. Važno je naglasiti da se pedagozi moraju stručno usavršavati na seminarima, stručnim skupovima i praćenjem suvremene stručne literature.
