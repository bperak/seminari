Kategorije novosti
Peta godišnjica kornatske tragedije
Povodom pete godišnjice tragičnog stradanja naših mladih vatrogasaca jutros je s vodičke rive put Šipnate otplovio brod Ina s tugujućom rodbinom, prijateljima i znancima koji će na mjestu pogibije sudjelovati na misi u kapelici sv. Florijana i položiti svijeće i cvijeće uz križeve svojih najmilijih. Nakon povratka s Kornata, u katedrali sv. Jakova u Šibeniku služit će se sveta misa za stradale vatrogase koju će predvoditi don Roko Glasnović. Jučer su na gradskom groblju u Vodicama vijence na grobnicu hrabrih heroja položili premijer Vlade Zoran Milanović i ministar Unutarnjih poslova Ranko Ostojić, u ime hrvatske Vlade, u pratnji Šibensko-kninskog župana Gorana Pauka. Ovo nije kraj, revijalni memorijalni malonogometni turnir održan je proteklog vikenda uz sudjelovanje četiri ekipe: veterani Šibenika, veterani 4. gardijske brigade., DVD Vodice i Generacije poginulih, a na nedjeljnom finalu odigranom na Trgu hrvatskih mučenika, pobijedila je ekipa 4. gardijske brigade. Mimohod sjećanja u organizaciji DVD-a Vodice održat će se u nedjelju 02. rujna u 17:00 sati (okupljanje kod pošte oko 16.30 sati). Mimohod kreće od spomenika poginulim hrvatskim braniteljima, preko rive, do vodičkog gumna na kojem je kratka ceremonija uz polaganje vijenaca i paljenje svijeća, potom se nastavlja Ulicom Prvomajska prema parku do novog spomenika. Nakon toga mimohod se nastavlja do vodičkog groblja gdje je predviđena molitva uz polaganje cvijeća i paljenje svijeća na grobove vatrogasaca.
Ćakule iz Dramske radionice Providenca
U tijeku upisi na sudij Upravnog prava u Vodicama
Veleučilište u Šibeniku je objavilo natječaj za upis u jesenskom roku na preostala slobodna mjesta na stručnim studijuma Veleučilišta, pa tako i Upravno-pravnog studija u Vodicama. Tekst natječaja možete pročitati ovdje.
Čuvajte svoje kućne ljubimce
Zbog dvije uzastopne prometne nesreće s većim materijalnim štetama koje su se dogodile zbog raspuštenih kućnih ljubimaca, komunalno redarstvo Grada Vodica podsjeća građane na Odluku o komunalnom redu (Službeni vjesnik Šibensko-kninske županije 06 / 08, 06 / 09, 11 / 11) i na Odluku o držanju i postupanju s psima i mačkama, o načinu postupanja s neupisanim psima, te napuštenim i izgubljenim životinjama (Službeni vjesnik Šibensko-kninske županije 12 / 10) kojima su propisane obaveze vlasnika kućnih ljubimaca. Upozoravaju se građani da svoje ljubimce ne ostavljaju bez nadzora budući da se svaki pas ili mačka, koji se slobodno kreće po javnim površinama, bez uzice i nadzora vlasnika, smatra lutalicom, napušenom i izgubljenom životinjom pa će kao takvi biti uhvaćeni i preveženi u sklonište za životinje u Šibeniku.
9. XCO Dubovac 2012.
U nedjelju 26. kolovoza, održana je 9. XCO utrka Dubovac 2012. Na ovoj brdskobiciklističkoj Kup utrci, među brojnim biciklistima iz hrvatskih klubova i inozemstva, nastupili su i članovi MTB kluba Orlov krug iz Vodica. Roko Fržop ponovno je osvojio prvo mjesto, a Francesco Cukrov drugo, odnosno prvo u bodovanju za Kup Hrvatske budući je prvak stranac. Time je podmladak Orlovog kruga potvrdio svoju nadmoć u ovoj sezoni i odličan zalog za buduće vrhunske rezultate.
Ovo nije kraj - dio I
U petak, 24. kolovoza i subotu 25. kolovoza, na igralištu OŠ Vodice održat će se peti revijalni memorijalni malonogometni turnir pod nazivom Ovo nije kraj u znak sjećanja na tragično preminule vatrogasce na Kornatima. Finale se igra u nedjelju, 26. kolovoza na Trgu hrvatskih mučenika. U revijalnom dijelu nastupaju četiri ekipe: Prijatelji, Split Stars Team, DVD Vodice i Generacije poginulih.
Zaključci Vijeća za komunalnu prevenciju
Na jučer održanom Vijeću za komunalnu prevenciju raspravljalo se o ovoj turističkoj sezoni, o problemima koji su se javljali, te o načinima kako se pojavljivanje istih može spriječiti tijekom slijedećeg ljeta. Vijeću su nazočili predstavnici Grada, Policijske uprave Vodice, Vatrogasaca, Turističke zajednice i komunalnog društva Leć, koji su iznijeli svoje viđenje ovogodišnje sezone, pa su na kraju sastanka doneseni i neki zaključci. Policijska je uprava izvijestila da je ovo ljeto bilo znatno sigurnije i bolje nego proteklih godina, jer je zabilježen manji broj težih kaznenih djela. Naime, dok su se ranijih godina na području Vodica događala i po četiri oružana razbojstva u tijeku jednog ljeta, više teških prometnih nezgoda u kojima su sudjelovali mladi posjetitelji Haciende i nesreće na plažama, ove godine nije zabilježen niti jedan slučaj s tako tragičnim posljedicama. Kvalitetno je riješen problem prometovanja do Haciende, dobivena je hitna služba čijim djelovanjem je uvelike poboljšana zdravstvena zaštita i skraćeno vrijeme reagiranja prilikom nesreća. Treba još spomenuti da je ove godine pred nadležne službe stavljen još krupniji zadatak, jer Vodice bilježe rekordnu godinu po broju gostiju, (registrirano je i 350 više ležajeva nego lani), pa je većinu večeri u Vodicama boravilo više od 30 000 turista. Ti podaci dovoljno govore o složenosti posla stavljenih pred djelatnike Policijske uprave koji zaslužuju svaku pohvalu. Njihovim pravodobnim i kvalitetnim akcijama otkriveno je 13 počinitelja kaznenih djela koji su sudjelovali u podmetanju požara. Ono što posebno zabrinjava je upravo povećani broj požara koji je veći za 33 % nego u lanjskoj godini. Dobrovoljno vatrogasno društvo i novoosnovana Javna vatrogasna postrojba Vodice sa zaposlenih 16 profesionalnih vatrogasaca obavili su lavovski posao u gašenju čak 62 požara na području grada. Šteta njima prouzročena i troškovi gašenja iznose preko 3,5 milijuna kuna. Također treba reći da je Policija pojačala svoje djelovanje prema maloljetnicima koji su bez nadzora odraslih boravili vani nakon 23 sata čime su znatno smanjeni slučajevi maloljetničke delikvencije. Ono što predstavlja vidljiv problem, koji je izazvao najveće nezadovoljstvo građana je prekomjerna buka i gostovanje narodnih pjevača. Nažalost, takva su glazbena događanja organizirana u ugostiteljskim objektima i kao takva prepuštena su volji vlasnika. Ona su pak izazvala ljutnju građana, dovela do nekoliko lažnih prijava podmetanja eksploziva, pa i težih napada na pojedine objekte. S druge pak strane, takvi su koncerti rezultirali i povećanjem broja gostiju koji ne borave duže vrijeme u gradu, već dolaze ciljano samo na događaj, a to znatno mijenja sliku Vodica kao destinacije. Vijeće za komunalnu prevenciju je zaključilo da pri kraju ove sezone Grad mora održati sastanak s ugostiteljima u svrhu poboljšanja naredne turističke sezone. U prvom redu potrebno je strogo provođenje odluke Gradskog vijeća o najvećoj dopuštenoj razini buke od 70 dB u svim ugostiteljskim objektima. Kako sankcioniranje objekata koji ne poštuju ovu odredbu nije u nadležnosti niti Policije niti komunalnih redara, zatražena je pomoć Ministarstva turizma u iznalaženju efikasnog rješenja.
Ovo nije kraj 2012
