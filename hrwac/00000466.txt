Kolumna Vladimir Ferdelji
POLITIKA I STATISTIKA
Zlouporaba statistike svakako je danas jedna od najraširenijih metoda kojom se pokušavaju dokazati uzročno posljedične veze koje ne postoje ili su minorne. Naručitelji takvih istraživanja, uz narudžbu u pravilu serviraju i poželjne rezultate, a kupljeni statistički stručnjaci biraju takve uzroke i koriste takve statističke alate koji neminovno dovode do naručenog rezultata. U svijetu koji nije linearan i u kojem svaku posljedicu uzrokuje mnogo uzroka djelujući s različitim intenzitetom, najčešća upotreba statistike je izbor uzroka koji se ispituju. Primjerice, kad bismo željeli ispitati koji je najčešći uzrok smrti, jedan bi izabrani uzrok odnio sigurnu statističku pobjedu. To je svakako rođenje Činjenica da su svi umrli bili rođeni, pri zloupotrebi statistike može dovesti do zaključka da je glavni uzrok smrti rođenje.
Stoga, sa statistikom i njezinim objašnjenjima te zaključcima na osnovu statističkih zapažanja, valja biti izuzetno oprezan. Male promjene u izboru ili zanemarivanje proučavanih uzroka, mogu dovesti do dijametralno suprotnih zahtjeva. Stoga, izbor statističkih metoda, njihovu obradu i zaključke na osnovu obrađenih podataka mogu donositi samo stručnjaci koji poznaju sve zamke pri upotrebi statistike.
Moć statistike, u smislu da dokažu ili pokažu nešto što bi im odgovaralo, a što se stvarno nije dogodilo, odavno su shvatili političari, pa se vrlo često koriste statističkim zaključcima i podacima koji im odgovaraju, ne spominjući statističke rezultate koji govore o njihovim pogreškama, krivim procjenama i lošim potezima. Te metode se u različitom obujmu koriste svugdje u svijetu, ali malo gdje se političari usuđuju utjecati na državne statističke institucije kako bi od njih dobili željene rezultate i njima obmanjivali vlastitu javnost.
Lažni rast BDP-a
Nedavni događaji koji su se dogodili u našoj zemlji potvrđuju da su vlasti u Lijepoj našoj prešle i tu granicu. Naime, prošle (izborne) godine tadašnjoj vlasti nužno je trebao neki snažan pokazatelj koji bi govorio o tome da njihov program izlaska iz krize daje rezultate. S obzirom da je rasla nezaposlenost, vanjski dug, budžetski deficit, nelikvidnost i svi drugi vidljivi ekonomski pokazatelji, morao se iznaći neki pozitivni pokazatelj, i tako je lansiran neprovjereni podatak iz državnog statističkog zavoda da je BDP porastao za 0,2 %. Nakon dvogodišnjeg pada (- 5,8 % i - 1,2 %), bilo je to pravo iznenađenje kojim su tada vladajući gotovo uspjeli zaustaviti buru kritika koja se sasula na njihov gospodarski program. Dana 16. studenog 2011. g. na Susretu CROMA prvi put sam u izlaganju prof. Puljića čuo taj podatak i vrlo jasno i javno izrazio sumnju u njegovu istinitost. Ovih dana iz službenih izvora državnog statističkog zavoda čuli smo da su otkrili grešku u podacima koje im dostavlja Carinska uprava, te da u 2011. g. ne bilježimo rast nego pad bruto društvenog proizvoda. Greška teška devetsto milijuna navodno se dogodila tako što su podaci Carinske uprave prvih dana u mjesecu, od veljače do kraja godine, uskraćivani (zatajivani) Državnom statističkom zavodu, te da je isti pronašao grešku obavljajući kontrolu podataka na godišnjoj razini. Velik broj analitičara vjeruje da se u ovom slučaju ne radi o slučajnoj grešci, te da bi odgovorni morali snositi odgovornost zbog namjerne obmane javnosti i ostvarene lažne izborne pozicije. Ako je pak greška slučajna, na osnovi njezine veličine zaključite sami o razini stručnosti i kompetentnosti u radu državnih organa i institucija.
Lažni prihod od turizma
Ovo nije prvi put da se u Hrvatskoj koriste statistički podaci kako bi se opravdali neki potezi, doktrine ili stavovi vlasti. Godine 2002. na tadašnju vlast vršen je veliki pritisak zbog nastavka provođenja politike deindustrijalizacije Hrvatske. Vrlo često korišten je argument da Hrvatska ne može živjeti od usluga, te da turizam kao najznačajnija uslužna djelatnost u Hrvatskoj s deviznim prihodom od 3.811 mio USD ne donosi dovoljne prihode, te ne može riješiti problem rasta standarda stanovništva niti problem nezaposlenosti. Odjednom, u 2003. godini, unatoč činjenici da je broj noćenja porastao za samo 4,2 %, prihod od turizma, prema službenim statistikama, porastao je za 65,5 % i iznosio je 6.310 mio USD. S obzirom da je očito da prihodi od turizma nisu mogli toliko narasti, istraživanje je pokazalo da je promjena metode praćenja prihoda od turizma (prilagodba EU), kao i da su u te prihode uključene i sve doznake iz inozemstva, pa su naši gastarbajteri, strani penzioneri i drugi donositelji deviza, statistički postali dio prihoda od turizma. Od tada pa do danas pojavljuje se samo pojam prihod od turizma, a niko više i ne spominje od čega se on stvarno sastoji. Uzgred, zadnji statistički podatak (2010. g.) govori da je devizni priljev u posljednjih osam godina porastao za 27,6 % i iznosi 8.951 mio USD. Rast deviznih prihoda od turizma, bude li se kretao ovim tempom, dostići će 65,5 % (metodološki skok iz 2003. g.) tek za desetak godina.
Tečaj nepostojećeg eura
Politika precijenjene kune glavni je uzrok monetarnih škara koje su odrezale i glavu, ruke i noge domaćoj proizvodnji. S obzirom da se ta politika odvijala permanentno, njezin najveći utjecaj je bio u prvom desetljeću ovog stoljeća kada se glavnina robne razmjene Hrvatske odvijala u njemačkim markama (DM). Unatoč inflaciji u Hrvatskoj DM je postajala sve jeftinija. Među statističkim podacima u okviru gospodarskih kretanja NBH je redovito objavljivala prosječni godišnji tečaj DM-a. Kako su gospodarstvenici, prije svega izvoznici i proizvođači, sve glasnije objašnjavali što ih uništava, trebalo je zataškati tragove nakaradne monetarne politike. Za to je iskorištena činjenica da DM od 01. 01. 2002. više ne postoji, jer ju je zamijenio euro po tečaju 2 DM = 1 euro. Euro sa kao valuta ustvari rodio 01. 01. 1999. g., ali su novčanice eura zamijenile nacionalne valute tek 2002. g. U Hrvatskoj je u svrhu sprečavanja mogućnosti točnog izračunavanja monetarnih škara, prije nekoliko godina, već objavljene tečajeve DM zamijenio tečaj nepostojećeg eura.
Naime, prema NBH, 1996. g. tečaj eura, koji još nigdje nije, uveden iznosi 6,81 kuna, i permanentno raste do 2000. g. kada iznosi 7,63 kuna. Tečaj nepostojećeg eura u spomenutom razdoblju izračunat je tako da donekle slijedi inflaciju, iako svi mi koji smo u tom razdoblju izvozili znamo da je u stvarnoj razmjeni roba kuna bila najviše precijenjena. Danas se u službenim statistikama tečaj stvarne DM izgubio i možemo naći samo tečaj nepostojećeg eura, čime je osigurano da niti prosječan analitičar, a kamoli prosječan građanin, ne može doći do stvarne istine o monetarnoj politici u tom razdoblju.
Slučaj ili namjera
Navedeni primjeri svakako nisu jedini koji pokazuju kako se fabriciraju podaci kojima se posredno ili neposredno opravdavaju pogrešni politički potezi, ali su vrlo ilustrativni. Možda su to ipak samo slučajne pogreške poslušnih službenika koji su revno radeći svoj posao malo pogriješili. Jer, tko radi taj i griješi. Ipak, više sam sklon vjerovati da su takovi podaci posljedica naredbi velikih vođa koje su službenici poslušno proveli. Niti katastrofalni gospodarski rezultati, niti sveopće siromaštvo u kojem živi svaki treći Hrvat, niti vojska nezaposlenih na ulicama nisu dovoljni da naše velike političke vođe priznaju da od rođenje Lijepe naše vode pogrešnu ekonomsku politiku.
