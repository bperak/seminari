Uoči ulaska Hrvatske u EU, i ove godine, zadnji put u statusu pridružene članice, Hrvatski savez gluhih i nagluhih prisustvovao je Skupštini i Seminaru Europske unije gluhih koji su održani 16 - 19.05.2013. u Dublinu, Irska. Svake godine od 1983. Europski parlament i Vijeće Europe na prijedlog Europske komisije izabiru temu za Europsku godinu. Ove godine tema su građani. Europska godina građana 2013 posvećena je jednakim pravima svih građana EU, uključujući podizanje svijesti među građanima EU o tome koja su to zapravo prava. U svjetlu toga Europska unija gluhih ove je godine organizirala seminar upravo na tu temu. Izvrsno odabrani gluhi predavači iz više različitih aspekata govorili su o gluhim građanima, te o njihovim pravima u kontekstu EU. Adam Kosa, gluhi pravnik iz Mađarske te zastupnik u EU parlamentu govorio je o pravnoj podlozi zaštite gluhih EU građana. Osvrnuo se na važeće akte i zaključio da se jedan dio tih akata, posebno Europski akt o pristupačnosti, ne provode, odnosno ne postoje jasni standardi o pristupačnosti informacijama. Slijepe osobe imaju isti problem, ali na drugačiji način te su dali potporu organizacijama gluhih u njihovim nastojanjima na poticanje EU u definiranju tog standarda u što skorijem vremenu.
Adam Kosa, gluhi zastupnik u EU parlamentu
Kosa je zaključio da se prava gluhih osoba u EU mogu zaštititi jedino partnerstvom između EUD-a, nacionalnih organizacija gluhih i gluhih političara koji bi se trebali uključiti u sve razine političkog odlučivanja. Gluhe osobe da bi osigurale da se i njihov glas čuje, trebaju se aktivirati u politici. Za sada u Europskom parlamentu sjede samo 4 gluha zastupnika.
Predsjednica EUD-a Berglind Stefansdottir nadovezala se da smo do nedavno bili uglavnom fokusirani na priznavanje znakovnog jezika, međutim iako je znakovni jezik priznat u većini zemalja članica, dvojezično obrazovanje gluhe djece još uvijek nije svugdje jednako prihvaćeno. Zato upravo to mora biti sljedeći korak priznati važnost dvojezičnog obrazovanja u Europi. I to mora biti zadatak gluhih političara.
Dr. John Bosco Conama, gluhi profesor na fakultetu za studij gluhih na Trinity College Dublin
Dr. John Bosco Conama, gluhi profesor na fakultetu za studij gluhih na Trinity College Dublin održao je interesantno predavanje na temu gluhi građani Europe s filozofskog i socijalnog aspekta. U EU uglavnom prevladava neoliberalistička politička filozofija, a neoliberaliam znači da novac dolazi na prvo mjesto, fokus je na tržištu a ne na socijalnom aspektu. Neoliberalizam ima vrlo drugačiju sliku o tome što znači građanin. U neoliberalnoj filozofiji ne postoji pojam građanin, nego se isključivo govori o konzumentima. Također neoliberalizam više zagovara obveze osoba, umjesto njihovih prava zaključio je da u današnjem neoliberalnom društvu koje vlada u Europi svi smo postali prvenstveno konzumenti i potrošači, a manje građani, te sa tog aspekta ostvarujemo svoja prava.
Collin Alen predsjednik Svetske federacije gluhih (WFD) izrazio je divljenje snagom EUD vodstva i pozitivno se iznenadio koliko su gluhi u EU jaki. EUD je jaka organizacija i leader u WFD-u. WFD ima 8 regija, ali sve ostale regije mogu učiti od EUD-a. Osvrnuvši se na UN Konvenciju o pravima osoba s invaliditetom izjavio je da su Konvenciju do sada potpisale 130 zemalja. Od EU zemalja jedino Finska, Nizozemska i Irska još nisu ratificirale Konvenciju. Svaka zemlja mora sastaviti izvještaj o provedbi Konvencije, ali paralelne izvještaje sastavljamo mi, izjavio je Allen urgirajući na nacionalne saveze da obavezno sudjeluju u tome.
Opća skupština Europske unije gluhih
Predsjednik HSGN-a, Andrija Halec i Colin Allen, predsjednik WFD-a
Skupštini koja je trajala dva dana prisustvovalo je 56 delegata iz svih zemalja Europske unije, uz prisustvo 2 delegata-promatrača iz pridruženih članica EU (Hrvatska i Makedonija). Hrvatsku je predstavljao predsjednik HSGN-a, Andrija Halec uz tumača i prevoditelja, Tajanu Biškupić Andolšek. Na početku Skupštine zatraženo je od delegata odobrenje prisustva čujućih tumača i prevoditelja, s čime se je većina složila. Uz redovni godišnji izvještaj o radu predstavljeno je tiskano izdanje 2012 Impact report (op.prev. Izvještaj o utjecaju EUD-a u 2012.), ilustriranog izvještaja o radu koji je obuhvatio područja: Inicijative, Mediji, Partenerske inicijative, Suradnja s drugim organizacijama, EU Parlament, EU Komisija i EU Vijeće. Vezano uz financijski izvještaj zanimljivo je spomenuti da je za svoje aktivnosti EUD primio zadnju ratu odobrenih sredstava od EU-a za 2011. tek prije dva tjedna, što im pričinjava ogroman problem u priljevu sredstava. Zapravo kontinuitet u ispunjavanju obveza održavaju zahvaljujući članicama koje redovito uplaćuju članarine. Skupština EUD-a završila je izborom novog predsjednika Markka Jokinena iz Finske (bivšeg predsjednika WFD-a) i novih članova Izvršnog odbora.
Na temelju članka 39. i 71. Zakona o sustavu državne uprave (NN 150 / 11), članka 95. Zakona o proračunu (NN 87 / 08), sukladno Državnom proračunu RH za 2013. godinu i projekcije za 2014. i 2015. godinu (NN139 / 12), Zakonu o izvršavanju Državnog proračuna RH za 2013. godinu (139 / 12), članku 23. Zakona o udrugama (NN 88 / 01 i 11 / 02), Kodeksa pozitivne prakse, standarda i mjerila za ostvarivanje financijske potpore programima i projektima udruga (NN 16 / 07) te Odluke o načinu raspodjele financijskih sredstava za trogodišnje programe udruga koje pružaju usluge asistencije osobama s invaliditetom u okviru raspoloživih sredstava Državnog proračuna RH i dijela prihoda od igara na sreću za razdoblje od 2013. do 2015. godine u razdjelu Ministarstva socijalne politike i mladih, potpredsjednica Vlade RH i ministrica Ministarstva socijalne politike i mladih, Milanka Opačić, donijela je Odluku o prihvaćanju trogodišnjih programa udruga koje pružaju usluge asistencije osobama s invaliditetom u RH za razdoblje od 2013. do 2015. godine i raspodjeli financijskih sredstava za prvu godinu financiranja, iz Državnog proračuna RH i dijela prihoda od igara na sreću za 2013. godinu u razdjelu Ministarstva socijalne politike i mladih. Tom Odlukom Ministarstvo je prihvatilo suradnju s udrugama koje osiguravaju pružanje usluga asistencije osobama s invaliditetom u RH, a koje su se prijavile na Poziv za prijavu trogodišnjih programa udruga koje pružaju usluge asistencije osobama s invaliditetom u RH za financijsku potporu iz Državnog proračuna i dijela prihoda od igara na sreću, za razdoblje od 2013. do 2015. godine. Ovom Odlukom izdvojeno je 2.785.068,50 kn za 21 udrugu gluhih i nagluhih osoba u Hrvatskoj. Spomenutim novcem financirat će se 31 tumač i prevoditelj hrvatskog znakovnog jezika koji djeluju na području 18 županija i Grada Zagreb u 2013. godini.
Unutar tog Poziva, programi koji se mogu prijaviti podijeljeni su na 3 područja od kojih je za udruge gluhih i nagluhih osoba važno Područje 2: Osiguravanje usluge tumača / prevoditelja hrvatskog znakovnog jezika za koje je iz Državnog proračuna predviđeno 3.474.022,80 kn za prvu godinu provedbe programa (2013.).
Tekst Poziva i potrebni obrasci za prijavu nalaze se na stranicama Ministarstva, ovdje.
Povodom blagdana, Vip je odlučio članove Hrvatskog Saveza gluhih i nagluhih razveseliti dodatnom pogodnosti. Naime, članovi HSGN-a već imaju omogućen popust od 50 % na mjesečnu naknadu na Bez limita 111 tarifi, uz potpisivanje pretplatničkog ugovora u trajanju od 24 mjeseca.
Sada svi članovi koji odluče postati Vip korisnici, mogu ostvariti dodatnih 200 kn popusta na cijene svih modela mobilnih telefona dostupnih uz govornu tarifu Bez limita 111.
Dodatno, unutar Vip-ove redovne božićne promocije u ponudi je i 50 % popusta na mobitele. Taj popust se može kombinirati s promocijom namijenjenoj članovima (popust 50 % 200 kn popusta za HSGN članove), što je veoma primamljiva ponuda svima koji odluče zamijeniti svoj stari mobilni uređaj novim.
29.10.2012. u Hotelu Palace, Zagreb održana je Redovna skupština Hrvatskog saveza gluhih i nagluhih. U okviru osnovnih točki dnevnog reda podneseni su Izvještaji o radu i financijski izvještaji za period 2011. g. i 01.01.2012. - 30.09.2012. g., nakon čega su kratko predstavljena aktualna zbivanja vezana uz financiranje osnovne djelatnosti udruga i Zakona o udrugama osoba s invaliditetom od posebnog interesa za Republiku Hrvatsku.
U sklopu točke Razno, Skupština je potvrdila odluku Izvršnog odbora Saveza o formiranju Sekcije mladih HSGN-a.
Nakon skupštine u cilju jačanja kapaciteta temeljnih organizacija održana je Radionica za predsjednike i tajnike pod nazivom Sustav osiguranja kvalitete za organizacije gluhih i nagluhih koju je vodio Milan Ristić, prof. def. Na Radionici sudionici su se pobliže upoznali s priručnikom Sustav osiguranja kvalitete za neprofitne organizacije (SOKNO) te značajem njegove primjene na rad organizacija gluhih i nagluhih u Hrvatskoj.
Skupštini i Radionici prisustvovalo je uz delegate, i 30 - tak osoba, predsjednika udruga, tajnika i stručnih suradnika HSGN-a.
Dana 17. listopada 2012. u prostorijama Ministarstva socijalne politike i mladih potpredsjednica Vlade i ministrica Milanka Opačić primila je delegaciju SOIH-a i nacionalnih saveza osoba s invaliditetom s kojima je održala sastanak. Ispred Hrvatskog saveza gluhih i nagluhih sastanku su prisustvovali Andrija Halec, Mirjana Juriša, prof. def. i Tajana Biškupić Andolšek.
Razgovor u kojem su detaljno razmotreni svi aspekti poteškoća ali i opseg i značaj djelovanja udruga osoba s invaliditetom, kao i opcije održivosti i sustavnog financiranja trajao je dva sata.
Na sastanku delegaciji je objašnjeno s kojim izazovima se Ministarstvo susreće u situaciji kad je resor socijalne skrbi godinama zapuštan i kad su vremena u financijskom smislu izuzetno teška, te navela da se u ovom trenutku ne može prihvatiti prijedlog Zakona o udrugama osoba s invaliditetom od posebnog interesa za RH za koji se zalažu nacionalni savezi. Umjesto toga Ministarstvo će predložiti Kriterije za dodjelu izvaninstitucionalnih potpora udrugama osobama s invaliditetom kojim bi se unio bi se red i transparentnost financiranja u sustav.
Dvojezično obrazovanje jedini je način kojim gluha djeca mogu ostvariti jednake mogućnosti u pristupu obrazovanju i time postaviti ravnopravni građani ovog društva. Ovo je konačni zaključak sa Konferencije o znakovnom jeziku održane u AL-u u Norveškoj, u organizaciji Svjetske federacije gluhih (WFD-a), Europske unije gluhih (EUD) i Al Experiential koledža.
Postati dvojezičan usvajanjem nacionalnog znakovnog jezika i govornog jezika zemlje u kojoj živi fundamentalno je pravo gluhog djeteta. Nacionalni znakovni jezik je materinji jezik gluhih osoba i jedini jezik kojeg usvajaja prirodno i bez napora. Ipak, kako bi funkcionirali u društvu, neophodno je da gluho dijete u potpunosti usvoji i službeni govorni jezik. Stoga je izuzetno važno da gluha osoba počne sa usvajanjem oba jezika, što je prije moguće, kroz redovno obrazovanje ali i kroz cjeloživotno učenje.
WFD I EUD pozivaju sve dionike u obrazovanju da uzmu u obzir jedinstvene potrebe gluhe djece, podupirući njihovo usvajanje znakovnog jezika kao i učenje nacionalnog govornog jezika. WFD i EUD pozivaju nacionalne i regionalne vlasti da uzmu u obzir Briselsku deklaraciju usvojenu 19. studenog 2010. koja potvrđuje prava gluhih i nagluhih korisnika na učenje znakovnog jezika, te bilingvalnom pristupu obrazovanju. Uzimajući u obzir da je Deklaracija uključena u Izvještaj Europskog parlamenta o Mobilnosti osoba s invaliditetom, koji je 25. listopada 2011. i usvojen od strane Europskog Parlamenta, WFD i EUD zahtijevaju od dionika da poduzmu sve akcije kako bi gluha djeca postala u potpunosti dvojezična, a time i punopravni građani.
Arhiva vijesti
