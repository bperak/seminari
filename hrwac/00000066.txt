Udruga BIOM i ove godine je uključena u Noć biologije koja se već redovito održava na Biološkom odsjeku PMF-a. Noć biologije je popularno jednodnevno događanje kojem je cilj predstaviti biologiju te njene razne grane. U realizaciju su uključeni studenti biologije, asistenti i profesori te svi skupa organiziraju i provode razne radionice i prezentacije. U Vjećnici Biološkog odsjeka svoje predstavljane će održati Udruga BIOM u popodnevnom terminu, a u jutarnjim satima ornitolozi Udruge BIOM će voditi ture promatranja ptica u Botaničkom vrtu u Zagrebu. Ove godine Noć biologije se održava u petak 12.4.2013. 
Cijloviti program Noći biologije je dostupan na webu događanja, a program u organizaciji BIOM-a pročitajte ispod ili preuzmite u pdf-u. JUTARNJE PROMATRANJE PTICA U BOTANIČKOM VRTU Vrijeme: ture počinju u 8:00, 9:00, 10:00 i 11:00 sati ujutro Mjesto: Ulaz u Botanički vrt iz Runjaninove ulice 
Opis: Upoznajte kako izgleda: 
zelendur 
zeba 
obični, brezov i šumski zviždak 
brgljez 
crvendać 
velika, plavetna i crnoglava sjenica 
kos 
crnokapa grmuša 
poljski i obični vrabac 
šumska sova 
veliki djetlić 
gugutka 
šojka 
patka gluhara 
Promatranje pomoću profesionalnih dalekozora i durbina još zanimljivijim učiniti će ornitolog koji će moći ispričati različite zanimljivosti iz života ptica. Zainteresirani trebaju ponijeti svoje dalekozore ili durbine (ukoliko ih imaju). 
Botanički vrt PMF-a jedan je od najbogatijih zagrebačkih parkova po broju ptica koje u njemu žive. Naime, Botanički vrt obiluje različitim grmovima i drvećem što pticama pruža zaklon, mjesta za gniježđenje, ali i izvor hrane (različiti plodovi i sjemenke te kukci i ostali beskralježnjaci koji žive na biljkama ili na tlu). 
Organizirane školske grupe OBAVEZNO moraju najaviti dolazak barem DVA dana unaprijed na tel. 01 / 48 98 060 ili mail: botgarzg@botanic.hr 
