Je li Madonna pretjerala?
Kraljica popa ne odustaje od filera
Prije je osvajala naslovnice svojom provokativnom odjećom i maštovitim koreografijama, a sada puni novinske stupce šokirajući javnost svojim izgledom. Madonna se ne želi tek tako predati svojim zrelim godinama, no po mišljenju javnosti u tome je ovaj put malo pretjerala. Nakon nastupa na londonskom dobrotvornom koncertu u organizaciji Chime for Change postala je glavna tema svjetskih medija jer je šokirala sve svojim podbuhlim licem.
Kraljica popa nedavno se pojavila s perikom i bez hlača u punkerskom izdanju na MET gala balu, nakon toga u sličnoj kombinaciji sa samostojećim čarapama na dodjeli Billboardovih nagrada, no sve što je stavila na sebe u posljednjih nekoliko mjeseci nije privuklo pažnju kao njezino natečeno lice.
Dok je na koncertu posvećenom jednakosti spolova govorila o snazi žene, nitko se nije mogao koncentrirati na njezin govor jer su svi gledali što je to napravila od svog lica.
Madonna nikada nije opovrgnula niti priznala da je napravila korekcije lica, no posljednje fotografije pokazuju kako ima neobično popunjene obraze za ženu njezinih godina i građe, kažu stručnjaci.
Na Twitteru i portalima diljem svijeta njezin je novi look izazvao buru komentara. Neki su komentirali da izgleda apsolutno smiješno, njezino lice uspoređivali s pudingom te se pitali zašto bi si itko to napravio. Neki su za podbuhlo lice krivili neke druge stvari poput alkoholizma, ali najviše je onih koji je optužuju da ne zna dostojanstveno stariti.
Ove godine Britansko udruženje plastičnih kirurga na svom je godišnjem susretu raspravljalo baš o toj nezgodnoj pojavi koja je neminovna kada se pretjera s filerima. Takozvano lice-jastuk česta je pojava u mnogo slavnih dama poput Nicole Kidman, Kylie Minogue, Carle Bruni ili Janice Dickinson koje imaju problema i s vječno podignutim obrvama još jednom čestom posljedicom botoksa.
Pretjerivanje kozmetičkim filerima može dovesti do potpune promjene ženskih crta lica, a upravo se to dogodilo gospođi Madonni, kažu estetski kirurzi koji su već našli način kako to izbjeći.
Kemikalije koje se nalaze u filerima poput kolagena ili hijaluronske kiseline, supstance su koje inače postoje u našoj koži. A kada se ubrizgaju ispod kože ona se napuni i izgleda mlađe. Problem nastaje kada se pacijenti oduševe rezultatom i žele još injekcija.
Estetski kirurg Vladimir Borić u svome se poslu nagledao loših primjera korekcija bora. Smatra kako fileri nisu dobra opcija za one bore koje postoje i kada nema facijalne ekspresije. Takve bore česte su u zreloj dobi i njihovim punjenjem dolazi do ovakvih ili sličnih situacija poput zamrznutog lica.
Lice-jastuk može se spriječiti novim pristupom - tehnikom zvanom lipomodelling koja restrukturira lice tako da pričvršćuje vlastito masno tkivo odstranjeno s nekog drugog dijela tijela za dubinsko tkivo. S obzirom na to takvi fileri ne bježe i nije potrebno često ponavljati postupak. Nema efekta začuđenog lica jer se ovakva vrsta filera ponaša kao prirodno tkivo.
