Neutralni žiri i novi trendovi izjave članova komisije ISCM-a 2010.
Luc Brewaeys: " Osobni ukus nije imao veliku ulogu jer smo morali biti neutralni. "
Luc Brewaeys, ugledni belgijski skladatelj i profesor kompozicije na Rotterdamskom sveučilištu, čija se djela jednako izvode na festivalima suvremene glazbe, kao i u redovnim koncertnim programima, ovako je prokomentirao četverodnevno vijećanje ISCM-ove komisije u Zagrebu (16. - 19. listopada):
" Bilo je vrlo naporno jer smo u četiri dana morali pregledati oko 420 partitura, te preslušati pregršt elektroničkih skladbi (od kojih smo na žalost na kraju pronašli tek 3 dobre). Jako smo umorni, ali bilo je lijepo jer smo i mnogo toga otkrili. Trebali smo biti neutralni pri odluci, detaljno proučiti način na koji je stvarana pojedina skladba, procijeniti njezinu tehničku kvalitetu koja je jednako važna kao i umjetnička. Naravno da se između sebe u ocjenjivačkom sudu prilično razlikujemo po osobnim afinitetima, ali smo se uglavnom gotovo uvijek složili u izboru. Mislim da pritom, na sreću, osobni ukus ipak nije igrao veliku ulogu. Prema pravilniku ISCM-a ionako smo dužni odabrati skladbe različitih stilova, što smo pokušali i čini mi se da nam je uspjelo: imamo široku paletu raznolikih djela koja sva imaju određeni stupanj kvalitete. Osobno sam obožavatelj orkestralne glazbe, tako da sam najviše uživao birajući skladbe za orkestar. U toj je kategoriji bilo i najviše kandidata, ali smo u skladu s mogućnostima festivala mogli odabrati tek 6 djela. Posebno mi je drago da smo se otprve baš svi složili oko partiture jedne skladateljice, čija nas je skladba posve oduševila. To je poput rock glazbe, vrlo moćna i živahna skladba. "
Marko Ruždjak: " Tragali smo za inovacijom, ali u trendu je retro otprije 15 godina. "
Akademik Marko Ruždjak, istaknuti hrvatski skladatelj i profesor kompozicije na Muzičkoj akademiji u Zagrebu, našao se u ulozi domaćina, a ujedno i predsjednika ISCM-ove komisije za izbor djela pristiglih na natječaj. Po njegovu je mišljenju kroz rad komisije bilo zanimljivo pratiti izmjenu trendova u suvremenom glazbenom stvaralaštvu:
" Neke velike novosti nećete čuti, sve je to već etablirano, ali trebalo je izabrati najbolje. Možda se novo upravo događa tamo gdje pojedine nacionalne sekcije ISCM-a ne zahvaćaju u pred-izboru prijedloga. Čest je slučaj da se na natječaj prijavljuju već etablirani skladatelji, a pojedini autori mogu poslati svoje prijedloge i mimo nacionalnih ISCM-ovih sekcija. Mnogo smo skladbi odabrali upravo među onima koje su autori sami prijavili, dakle tragali smo zbilja za kvalitetom i inovacijom, koliko je to danas moguće. Što se tiče aktualnih skladateljskih trendova, rekao bih da smo se proteklih desetljeća naslušali dosta tzv. milozvučne glazbe, povećanih nonakorada i slično, čega više u skladateljskoj estetici uopće nema, kao da je nestalo. Između četiristotinjak skladbi gotovo da nije bilo ničega u tom stilu. Ta je moda sada prošla, a još se nije jasno iskristalizirao neki novi trend, možda će to kroz nekoliko godina biti uočljivije. Za sada mogu primijetiti da se ponovno cijeni estetika koja je bila dominantna sredinom 90 - ih godina. Recimo da je trenutačno na snazi retro otprije 15 godina. "
