Jedna od vrednota kojoj bi roditelji svakako djecu trebali podučavati je STRPLJENJE
Stranica:
Djeca u pravilu teško prihvaćaju odlazak u vrtić. Vjerujem kako razmišljaju o tome da ih se roditelji žele riješiti. Sve one horor priče, koje su im čitali dok su bili sasvim mali, sada postaju stvarnost. Mama iznenada počinje sličiti ružnoj vještici, a tata neodoljivo podsjeća na nemilosrdnog diva. Mogu se zakleti da sam nedavno vidjela jednog klinca koji je potajno bacao mrvice putem do vrtića.
Odlučili smo Malu upisati u vrtić. Odluka je donijeta nakon niza primjedbi na njezino ponašanje koje je počelo izmicati kontroli. Baka nikako nije mogla pronaći lonce i tave na istom mjestu, a djed se u cik zore počeo iskradati iz kuće u kupovinu kako bi izbjegao spisak obvezatnih slastica koje mu je Mala redovito naručivala. Sastavljanje jelovnika postalo je obiteljska noćna mora jer u kuharicama koje posjedujemo nema recepta po kojima se mogu smiješati njeni najdraži sastojci.
Uostalom, što se može učiniti s krumpirom, bananama i čokoladom? Kako stanujemo u dijelu grada u kojem je značajniji prirodni priraštaj zabilježen početkom XX stoljeća donijeli smo konačnu odluku: Mala ide u vrtić Svečano smo popunili formulare, uplatili potreban novac i izvijestili Malu da od sutra ide u vrtić. Mislila je da se šalimo Već od prvog dana skužila je da to nije mjesto za nju. Teta ju baš i nije pitala što bi jela, a jedan ju je klinac odalamio plastičnim batićem da bi joj, valjda, provjerio reflekse. Od šoka nije reagirala čitava dva dana, a onda je počelo.
Najprije je danima čupkala ukućane za rukave tražeći uporno, jasan i nedvosmislen odgovor na pitanje: " Je li da sutra ne idem u vrtić "? Kako joj nitko nije davao odgovor, odlučila je promijeniti strategiju. Sada je danima, tiho, srce parajući, cvilila, pokušavajući izazvati naše sažaljenje. Djed, najslabija karika u obiteljskom lancu, zamalo je popustio. Kupio joj je čokoladu i nešto se,
zavjerenički, s njom došaptavao. No uspjeli smo ga otrgnuti od njezinog utjecaja i sačuvati obiteljsko jedinstvo.
Izazivanje sažaljenja nije upalilo pa se Mala odlučila fizički suprotstaviti. Opirala se ustajanju iz kreveta, oblačenju, a čitavim je putem do vrtića vrištala i plakala izvrgavajući pratitelje pogibelji da budu uhićeni zbog zlostavljanja maloljetnice. Iz vrtića su se još dugo mogli čuti vapaji za pomoć i molbe da ju se nekako izbavi. Uz međusobno hrabrenje i ovu smo fazu nekako prebrodili.
Mala je konačno shvatila. Mora ostati u mrskoj ustanovi i djelovati iznutra. Pokušat će isprovocirati tete da je izbace iz vrtića. Dobro je procijenila koja je teta najtanjih živaca i počela je obrađivati. Tvrdila je uporno da je teta ne voli i da joj želi nauditi. Za svaki je slučaj počela izbjegavati hranu. Kao, tko zna što joj teta stavlja u nju. Danima je odbijala jesti. Tu je skoro popustila baka. Jedva smo je spriječili da ne odnese ručak u termos posudi u vrtić. Nakon kraćeg vremena glad je učinila svoje i Mala je počela jesti sve. Sve osim jabuka. Kad smo je pitali zašto ne želi jesti jabuke, značajno je pogledala tetu i šapnula: " A Snjeguljica? "
Na koncu je odlučila upotrijebiti svoje posljednje oružje. Počela je vrijeđati tetu. Ustanovila je da je ružna, raščupana i da stalno nosi istu trenirku. To joj je naravno i rekla. Sad sam skoro ja popustila. Što će misliti teta? Kakvo je ovo neodgojeno derište? U ovoj, kritičnoj fazi, uskočio je tata. Odlazio je po Malu praveći se da nema pojma što se događa. Konačno je položila oružje Združene obiteljske snage odnijele su pobjedu. Mala se, konačno, navikla na vrtić. Zavoljela je druženje, igre, proslave rođendana, maškare, izlete.... Sad smo već pomalo uvrijeđeni i ljubomorni što toliko voli boraviti u vrtiću. Najteže je vikendom, po čitav dan slušamo: " Kad će već taj ponedjeljak? "
