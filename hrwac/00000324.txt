Torinski dnevnik-3.
Pripremamo se za kvalifikacije temeljito ne dopuštajući da nas zavara postavljena norma od 194 cm. Jutarnji trening kod kuće započinjemo prije 8, tako da ne bi trebalo biti problema natjecati se poslije 9. Znamo da su mnogim favoritkinjama kvalifikacije bivale fatalne na mnogim velikim natjecanjima, te se za njih pripremamo kao da je finale.
Svježi zrak godi nam dok hodamo do dvorane udaljene tek 10 - tak minuta hoda od hotela.
Kratke formalnosti na vanjskom ulazu i ulazu u prostor za zagrijavanje.
Prolazimo pored stola na kojem je postavljeno voće, aparat za kavu, boce sa mlijekom, voda, sokovi. Na njemu natpis: samo za atletičare-ke. Ovo je opet neki domaćinski izum, jer se ne mogu sjetiti da su se treneri, fizioterapeuti, liječnici i službene osobe na ovakav način diskriminirali. Izgleda da je zaista kriza, pa kad neke avio kompanije u zrakoplovima naplaćuju korištenje zahoda, valjda organizatori mogu moriti žeđu lakovjerne trenere.
U prostoru za zagrijavanje staza je kao i u dvorani, utezi, prepone, startni blokovi, boksevi sa stolovima na kojima fizioterapeuti bandažiraju zglobove, zagrijavaju mišiće, provode mnoštvo kiropraktičarskih zahvata, istežu... Veći broj atletičara i atletičarki muva se uokolo zagrijavajući se svatko na svoj način. Sve vrišti od boja i pokreta.
Ispraćamo Blanku do pozivne sobe sat prije početka natjecanja. Sa svima se pozdravlja grli, želimo joj sreću. Sve izgleda kao da odlazi na interkontinentalni let i duži boravak van kuće.Dok službeni spiker šalje zadnji poziv skakačicama u vis, upitno me pogleda izustivši; Zar važi samo za finale? Naravno da ne; ' Ajde, zaradi kruh svoj svagdanji, kazah rečenicu koju sam nekad davno prvi put onako u šali kazao pred neko natjecanje ispraćajući je u splitskoj zračnoj luci. Ispalo je dobro, te sada to ponavljam, valjda dok se ne potroši.
Odlazimo uokolo i smještamo se u prostor za trenere odmah do staze. Tribine su poluprazne, ali je zato na stazi potpuni krkljanac. Istovremeno započinju kvalifikacije za mušku motku, ženski vis i ženski skok u dalj. Svatko jedan drugome presijecaju zaletište, a uokolo mnoštvo sudaca koji kao policajci na raskrižjima sa zastavicama propuštaju ili stopiraju zalet naizmjence svakoj od ovih natjecateljskih skupina. Sve ovo rasteže natjecanje u nedogled. Naravno ni to nije sve jer je početna visina tek 170 cm, tako da su najkvalitetnije atletičarke prvi skok napravile 50 minuta nakon zagrijavanja, a sljedeći za još 40 min.
Europska atletska federacija sigurno na ovakav način ne može osigurati atraktivnost prvenstva, jer iscrpljuju najbolje koji i dovode publiku, tv kompanije i sponzore.
Blanka je nakon silnog čekanja sa dva skoka 184 cm i 189 iz prve ušla u finale. Nije trebalo ni skakati 192 cm, a kamo li 194. Zaista čudno.
Odlučili smo ručati u službenom restoranu. Hrana je bila sasvim dobra. Valjda je bilo kritike pa se domaćin naglo popravio.
Popodne se sastajem sa ASK-ovom ekipom koja je na čelu sa Veštom došla bodriti Blanku. Nazdravismo pivom.
Blanka je popodne prošvrljala trgovačkim centrom, pogledala malo atletska događanja na televiziji i kako je bila umorna ranije otišla u krevet.
