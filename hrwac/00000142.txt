Jurčić: Derbi nikada nije " samo još jedna utakmica " 
Dinamo u nedjelju od 18 sati igra posljednju utakmicu sezone, a protivnik je splitski Hajduk. Trener prvaka Krunoslav Jurčić dan uoči utakmice rekao je kako želi pobjedom zaključiti sezonu. 
Vidimo se na Maksimiru 
Dođite na posljednju utakmicu sezone i pljeskom pozdravite prvake te uživo svjedočite novom dizanju pehara za najbolju hrvatsku momčad Cijene ulaznica za derbi su sjever gore i dolje 20 kuna, istok i zapad gore 40 kuna te tribina zapad dolje 60 kuna. Blagajne se na dan utakmice otvaraju u 15 sati. Više o ulaznicama pogledajte OVDJE. 
- Prije utakmice protiv Hajduka nikada ne možemo govoriti o " još jednoj utakmici ", ipak je to derbi. Hajduk je neki dan osvojio Kup i dolazi rasterećen rezultatom i ambicijama, a dodamo li tome našu dobru formu onda mislim da su to dobri preduvjeti za kvalitetnu i zanimljivu utakmicu rekao je trener na početku pa nastavio: - Igramo dobar nogomet ovoga proljeća, pobjeđujemo i s istim ciljem čekamo derbi. 
Dinamo zaista posljednjih mjeseci igra vrlo dobro unatoč tome što je naslov već osiguran: - Jako sam zadovoljan kako dečki rade na treninzima i to se vidi na utakmicama. Samo takvi ljudi, " gladni " uspjeha i željni samopromocije i napredovanja mogu napraviti dobar posao. 
Što se tiče povreda, Ivan Tomečak i Duje Čop neće konkurirati za nastup u derbiju, a svi ostali igrači su na dispoziciji: - Šimunić se vratio s odmora koji smo mu dali jer nakon sezone zbog reprezentacije nema slobodno i on će sigurno igrati. 
Nakon derbija su igrači slobodni, ali malo će ih otići na odmor: - Da, imamo sreću jer imamo puno reprezentativaca, ali i problem; problem je prije svega za mene. Veliki broj naših igrača neće ići na odmor jer idu na razne reprezentacije te praktično neće uopće imati odmor. To je problem jer će igrači na pripreme doći umorni, prije svega mentalno. 
O Čopu 
- U potpunosti se priključio ekipi nakon ozljede, jako sam zadovoljan kako radi i ono što pokazuje je dobar znak da će biti onaj pravi s početka sezone i priprema u Turskoj. 
Dinamo s pripremama za novu sezonu počinje već 10. lipnja, a reprezentativci će se priključiti tri dana kasnije kada momčad kreće na prvi dio priprema na Roglu. Drugi dio će također biti u Sloveniji, a trener je otkrio i dva protivnika te kako bi volio u kadru imati 22 igrača te tri vratara: - Sigurno ćemo igrati s Lokomotivom iz Moskve te Metalistom koji je osigurao Ligu prvaka u Ukrajini. Što se tiče ostalih protivnika, imamo dosta ponuda, ali ništa još nije potvrđeno pa nema smisla komentirati. 
Osvrnuo se trener i na rubriku " odlasci / dolasci ": - Imena koja se pojavljuju u medijima uglavnom jesu imena o kojima razmišljamo, ali naravno da ništa nije sigurno dok se ne prođe liječnički pregled i potpiše ugovor. Kelava? Koliko sam čuo odlazi u Ligu petice, dobiva bolje uvjete i to su normalne stvari. 
Trener Hajduka Igor Tudor i strateg Modrih su prijatelji pa je novinare zanimalo hoće li, po uzoru na strane trenere, popiti piće uoči utakmice: - Niti on niti ja nismo baš od vina rekao je trener pa kroz smijeh nastavio: - Mi smo veliki prijatelji i jako mi je drago što je dobro počeo karijeru. Sretan sam što ću ga sutra vidjeti na Maksimiru i velika je sreća za Hajduk što su odabrali njega kao trenera zaključio je trener Dinama. 
