Partneri 
XIII. zimska škola tehničkih vještina održana je od 02. - 07. siječnja 2012. u prvom hrvatskom selu roda Čigoč smještenom u Parku prirode Lonjsko polje, udaljenom 130 kilometara od Zagreba. Sasvim dovoljno da se gradski ambijent u toku sat i pol vožnje polagano istopi pretvarajući se u svoje podrijetlo. No, 20 polaznika Zimske škole i njihova dva voditelja nisu putovali u prošlost nego prema svom smještaju u obiteljski ugostiteljski objekt Tradicije Čigoč gdje je 11 dječaka i 9 djevojčica odradilo nekoliko tehničkih programa, upoznalo prošlost područja, sastalo se s aktivnim i pasivnim pučanstvom; upoznalo posebnosti Lonjskog polja uz pomoć rangera i, napokon, okupiralo smještajne kapacitete na način uzoritog domaćina. 
Kao jedini gosti u pansionu, bili su predmetom posebne pažnje domaćina kojima su svu srdačnost i skrb uzvraćali obavljanjem poslova na koje ih doma nikada ne biste nagovorili. Osim što su disciplinirano odradili građevinsko maketarstvo, raketno modelarstvo, astronomiju i prometnu kulturu, spontanim uklapanjem u seoski ambijent uživali su u čarima okoliša dugim šetnjama, posjećujući lokalni privatni muzej, veliko stočarsko gospodarstvo, brižno očuvane artefakte življa Lonjskog polja i, dakako, saznali ali baš sve o rodama. 
Ovdje je proslavljen i jedan rođendan uz pomoć KUD-a Kratečko koji je do sitnih sati zabavljao naše polaznike prezentirajući domaće običaje, glazbu i plesove. Uz domaću kuhinju (sve po konsenzusu-narudžbi), domaće grijanje (peći na drva) i domaću atmosferu koja od 20 pojedinica časkom stvori uigranu ekipu, XIII. zimska škola tehničkih vještina Čigoč 2012. uspješno je završena povratkom u Zagreb, 07. siječnja 2012. i pamti se kao jedna od, (nadamo se u nizu), uzbudljivih ekspedicija koja na krilima programa tehničke kulture, uz nezaobilaznu potporu Grada Zagreba, kvalitetno i kreativno ispunjava slobodno vrijeme malih Zagrepčana. Kako bi se zapamtilo gdje i kada smo bili te što smo radili, ZZTK je polaznicima uručila interna Priznanja za odrađene programe koja su im, na završnoj svečanosti, uručili zamjenik predsjednika ZZTK, gospodin Ivan Jurić i glavna tajnica ZZTK, Gracijela Gabriel Pukšec. Posebne zahvale upućene su voditelju Škole, gospodinu Zdenku Potočkom i njegovom pomoćniku i instruktoru Anti Banovcu te vrhunskim domaćinima obitelji Barić. 
