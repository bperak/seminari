BLOG: Hoće li kazališna vijeća konačno snositi odgovornost?
Proračunski nadzor u HNK Zagreb, propast recentnog natječaja u HNK Osijek, teška financijska situacija HNK Split samo su neki od slučajeva u kojima Kazališna vijeća nisu vidjela očito. Hoće li, konačno, nadležni tražiti njihovu odgovornost??
HNK Split je u velikim financijskim dubiozama, što nam je doduše okrivljujući za to prethodnu upravu neslužbeno potvrdio i jedan od čelnih ljudi kuće. No, minusima uprkos, premijere su u toj kući posljednjih mjeseci zaredale kao na traci. Hoće li ta kuća biti u stanju platiti račun za njih ne zna nitko, a po svoj prilici najmanje Kazališno vijeće, koje se proslavilo imenovanjem Ivice Čikeša za vršitelja dužnosti ravnatelja Opere, svim njegovim skandalima uprkos.
Kazališno vijeće HNK Osijek je pak prekjučer grubo obmanulo javnost odašiljajući priopćenje u kojem za propast recentnog natječaja za intendanta krivi Gradsko vijeće. Istina je, međutim, da je vijeće natječaj raspisalo suprotno Zakonu o kazalištima, a koji jasno kaže:
Članak 27.
Intendant, odnosno ravnatelj imenuje se na temelju javnog natječaja na vrijeme od četiri godine. Uvjeti za imenovanje propisuju se aktom o osnivanju i statutom. Natječaj se raspisuje najkasnije godinu dana prije isteka mandata intendanta, odnosno ravnatelja. Natječaj raspisuje i provodi kazališno vijeće. Osnivač je obvezan prije raspisivanja natječaja za intendanta, odnosno ravnatelja, uvažavajući umjetničke kriterije, utvrditi osnovni programski i financijski okvir za sljedeće četverogodišnje razdoblje. Programski i financijski okvir iz stavka 3. ovoga članka čini sastavni dio natječaja za imenovanje intendanata ili ravnatelja kazališta i dostupni su kandidatima na uvid. Natječaj iz stavka 2. ovoga članka objavljuje se u dnevnom tisku i u »Narodnim novinama«, osim dijela što se odnosi na programski i financijski okvir za sljedeće četverogodišnje razdoblje.
Članak 28.
Za vrijeme natječajnog roka svakom kandidatu kazališno vijeće dužno je osigurati uvid u utvrđeni programski i financijski okvir, u izvješće o poslovanju i ostvarenom programu te kadrovske i financijske pokazatelje. Pravo na uvid iz stavka 1. ovoga članka obvezno se navodi u tekstu natječaja te mjesto i vrijeme u kojem se može ostvariti. Podatke koje sazna uvidom kandidat ne smije javno iznositi niti objavljivati.
No, u osječkom slučaju jedan od osnivača, Grad Osijek ne samo da nije utvrdio osnovni programski i financijski okvir, nego je o njemu trebao raspravljati danima nakon što je već spomenuto vijeće objavilo natječaj
Poseban je pak slučaj Kazališno vijeće HNK u Zagrebu, čiji je predsjednik, kako tvrdi današnji Jutarnji list, sazvao izvanrednu sjednicu, navodno šokiran () rezultatima Proračunskog nadzora poslovanja te kuće.
Rečeno Kazališno vijeće, već je u nekoliko navrata podržalo kandidaturu Ane Lederer za još jedan mandat, posljednji put u listopadu prošle godine, dakle nakon () što je u tom kazalištu već bio proveden i upravni i proračunski nadzor i nakon što su oba utvrdila brojne nepravilnosti u poslovanju.
Vijeće je za oba nadzora moralo znati, ako već ne slijedom obavijesti intendantice, onda stoga što u njemu sjede predstavnici vlasnika, odnosno Ministarstva kulture, a koje je i provelo prvi, upravni nadzor
Da stvar bude bolja, dokument koji je upravnom nadzoru bio najsporniji (a čije manjkavosti do danas nisu ispravljene), upravo je Odluka o izmjeni Pravilnika o unutarnjem ustrojstvu i načinu rada HNK u Zagrebu, temeljem koje je dio zaposlenika primao protupravno povećane plaće, čime je prema nekim procjenama učinjena šteta između 1.000.000 i 1.500.000 kn Znate li tko je pak donio rečenu Odluku? E pa upravo Kazališno vijeće
Uz to, zapisnik o proračunskom nadzoru dostavljen je HNK-u i Ministarstvu kulture još 24. prosinca prošle godine (indikativno, gotovo u ista doba ostavku na svoje mjesto u vijeću podnio je Matko Raguž), pa je i za njega Kazališno vijeće moralo znati, ako ne već cijelo, onda barem oni njegovi članovi koji su predstavnici vlasnika.
Vijeće je moralo znati i da se intendantica žalila na nalaz proračunskog nadzora i da joj je žalba konačno odbijena 15. siječnja ove godine. Dakle prije dva mjeseca No, Vijeće tada nije našlo za shodno zasjedati i zatražiti odgovornost intendantice, već će to, navodno, učiniti tek 25. ožujka, što je prije dva tjedna najavio i sam njegov predsjednik Duško Ljuština.
Ukratko, Kazališno vijeće HNK u Zagrebu ili nije htjelo ili nije znalo obavljati posao za koji je imenovano, a koji Zakon o kazalištima definira ovako:
Članak 32.
Kazališno vijeće: na prijedlog intendanta, odnosno ravnatelja potvrđuje godišnji program rada kazališta, odnosno kazališne družine, koji mora biti sukladan s osnovnim programskim i financijskim okvirom iz članka 27. stavka 3. ovoga Zakona, prati ostvarivanje programa te njegovo financijsko i kadrovsko izvršavanje, razmatra i usvaja programska i financijska izvješća intendanta odnosno ravnatelja, na prijedlog intendanta, odnosno ravnatelja, donosi statut i druge opće akte kazališta odnosno kazališne družine, obavlja i druge poslove određene zakonom, aktom o osnivanju i statutom.
Izvješća o programskom i financijskom poslovanju
Članak 33.
Intendant i poslovni ravnatelj, odnosno ravnatelj dužni su kazališnom vijeću tromjesečno podnositi izvješća o ostvarenju programskog i financijskog poslovanja. Kazališno vijeće razmatra i usvaja godišnje programsko i financijsko izvješće, kao i izvješće o ostvarenju protekle kazališne sezone. Kazališno vijeće dužno je pisano izvijestiti osnivača o razlozima usvajanja, odnosno neusvajanja izvješća.
Nema, dakle, baš nikakve sumnje da je Kazališno vijeće odgovorno za aktualno stanje HNK u Zagrebu, te da bi i ono, kao i uprava kuće, za to trebalo snositi odgovornost.
Na potezu su vlasnici nacionalnog teatra, Grad Zagreb i Ministarstvo kulture
