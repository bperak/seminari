Tijekom proteklih nekoliko mjeseci u svim je vatrogasnim organizacijama na području Varaždinske županije provedena obveza organizacije izborno-izvještajnih sjednica Skupština, odnosno sumiranja rezultata u protekloj godini, kao i utvrđivanja ciljeva i zadaća u već započetoj godini. Ciklus organizacije tih sjednica na području županije završen je održavanjem izborne sjednice Skupštine Vatrogasne zajednice Varaždinske županije 29. svibnja ove godine u Olimpijskoj dvorani Vatrogasnog doma u Varaždinu.
U uvodnom dijelu nazočni su imali prigode podsjetiti se na 20 - godišnji rad i najznačajnija postignuća Zajednice od njenog osnutka 1993. godine do danas. U prigodnoj multimedijalnoj prezentaciji (koja se može pronaći na Youtube servisu) dosadašnji predsjednik Zajednice Zvonko Biškup komentirao je slijed dužnosnika Zajednice, statističke prikaze ustroja i opremljenosti vatrogastva, statistiku intervencija u kojoj je iznijeto kako se prosječno na području županije provede 1018 vatrogasnih intervencija, zatim rezultate na natjecanjima s naglaskom na varaždinsku međunarodnu vatrogasnu olimpijadu CTIF-a održanu 2005. godine, itd.
Zvonko Biškup, dosadašnji predsjednik Zajednice, prokomentirao je 20 - godišnji rad Zajednice
Dio prezentacije o radu Zajednice
Multimedijalna prezentacija o 20 - godišnjem radu Zajednice
Ovogodišnja je izborna sjednica protekla u znaku početka novog četvorogodišnjeg mandatnog razdoblja, odnosno izbora za obnašanje različitih dužnosti na razini Zajednice. Naime, nakon 20 - godišnjeg obnašanja dužnosti predsjednika odnosno zamjenika predsjednika Zajednice, na dugogodišnjoj suradnji i podršci zahvalio se dosadašnji predsjednik Zajednice Zvonko Biškup.
Svoj je glasački listić ubacio i drugi kandidat za predsjednika Zajednice Darko Majhen (VZO Cestica)
Novim predsjednikom Zajednice tako je nakon tajnog glasovanja postao Nedeljko Vukalović, ujedno i predsjednik Vatrogasne zajednice grada Novi Marof, dosadašnji zamjenik predsjednika Zajednice. Novim zamjenikom predsjednika Zajednice postao je Tomislav Bogović, ujedno i predsjednik Gradske vatrogasne zajednice Varaždin.
Nedeljko Vukalović, bacc. med. techn., predsjednik Vatrogasne zajednice Varaždinske županije u mandatnom razdoblju od 2013. do 2017. godine
Dosadašnji predsjednik Zajednice Zvonko Biškup izabran je za predsjednika Nadzornog odbora, dok će Odbor za vatrogasnu mladež voditi Nikola Sedlar.
Na sjednici je naglašena odluka Predsjedništva Zajednice o kandidaturi sadašnjeg županijskog vatrogasnog zapovjednika Stjepana Kovačeka za izbor načelnika Hrvatske vatrogasne zajednice, odnosno obnašanje jedne od vodećih dužnosti u hrvatskom vatrogastvu, sukladnu interesu ove Zajednice te velikog broja vatrogasnih zajednica županija za potrebom rješavanja gorućih problema u ovoj struci.
Odluka o kandidaturi i životopis Stjepana Kovačeka
Županijski vatrogasni zapovjednik pojašnjava pojedine odredbe Poslovnika o radu Skupštine
Završni dio sjednice Skupštine prošao je u svečanom tonu. Dosadašnji predsjednik Zajednice Zvonko Biškup zahvalio je brojnim ustanovama, organizacijama i pojedincima na vrlo uspješnoj suradnji s Vatrogasnom zajednicom Varaždinske županije, uručivši im tom prigodom plakete Zajednice. Zlatnu plaketu Zajednice primili su Varaždinska županija, Hrvatska vatrogasna zajednica, Državna uprava za zaštitu i spašavanje te Teodor Fricki počasni predsjednik Hrvatske vatrogasne zajednice, dok će naknadno ista biti uručena Ernestu Öeryju počasnom predsjedniku Gasilske zveze Slovenije. Srebrnu plaketu Zajednice primili su Vatrogasna zajednica Međimurske županije, Vatrogasna zajednica Koprivničko-križevačke županije, Vatrogasna zajednica Krapinsko-zagorske županije te Svet Podravske regije Gasilske zveze Slovenije.
Županijski vatrogasni zapovjednik Stjepan Kovaček u vatrogasno zvanje viši vatrogasni časnik promovirao je Ivana Putareka iz DVD-a Ivanec.
" Viši vatrogasni časnik " postao je Ivan Putarek iz DVD-a Ivanec
U prigodnim govorima istaknuta je dobra suradnja Zajednice sa svim subjektima čiji su predstavnici kao gosti nazočili ovoj sjednici, kao i jasna uloga vatrogastva Varaždinske županije u smislu jednog od najboljih primjera kvalitetnog i nadasve racionalnog djelovanja vatrogastva.
Pritom je posebna pažnja posvećena dugogodišnjeg predanom i plodonosnom radu dosadašnjeg predsjednika Zajednice Zvonka Biškupa, koji je jednoglasnom odlukom svih članova Skupštine proglašen počasnim predsjednikom Vatrogasne zajednice Varaždinske županije.
Uime Koordinacije vatrogasnih zajednica županija sjeverozapadne Hrvatske nazočne je pozdravio Ivan Golubić, donedavni dopredsjednik Hrvatske vatrogasne zajednice
Na samom kraju nazočnima se obratio novi predsjednik Zajednice Nedeljko Vukalović, zahvalivši na podršci i ukazanom povjerenju glede obnašanja ove odgovorne dužnosti, naglasivši potrebu suradnje svih struktura koje upravljaju radom Zajednice, odnosno utječu na rad preko 10 000 članova vatrogasnih organizacija na području Varaždinske županije.
