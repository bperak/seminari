Današnje stanje župe 
Gledajući današnju situaciju u župi Zajezda, može se zauzeti dvostruki stav, i to stav divljenja i tome protivan stav žalosti. Ako pogledamo život s obzirom na aktivnosti u samoj domeni župe, ali i na civilnom planu, onda čovjek pomišlja da ima nade za to malo mjesto u podnožju Ivančice, šezdesetak kilometara udaljenom od Zagreba. Veliki problem je svakodnevna migracija. Zbog mogućnosti nezaposlenja i udaljenosti od većih gradskih središta ovo područje nije nikada privlačilo velike ulagače. Moramo ovdje napomenuti da ima velikih ulagača, multinacionalna kompanija Coca Cola, koja ne daje mogućnost velikog zaposlenja a jedan od ciljeva njezina dolaska je i netaknuti resurs vode koji se nalazi u dubinama planine Ivančice. Važno je ovdje reći da je u vrijeme dva svjetska rata, a i poslije Zajezda bila pravo središte sa općinom, školom, rudnikom i mnogim drugim mogućnostima društvenog funkcioniranja. Sagledavajući župu sa druge strane puno veći problem se nadzire sa strane mortaliteta u odnosu na natalitet. Situacija izgleda još gora ako se pogleda broj ljudi dva stoljeća unatrag. 
Današnje stanje župe u brojkama je naspram drugih godina, stoljeća dosta u poražavajućem svijetlu. Danas župa Zajezda broji 2621 vjernika, od čega u prosjeku svake godine u župi ima više sprovoda nego krštenja tako primjerice 2007. godine u župi Zajezda kršteno je 18 djece, dok se s ovoga svijeta Ocu preselilo 48 ljudi. Ova nam slika u brojkama jasno pokazuje da je župa u velikom odumiranju, te se treba naći rješenje i naći kako ovu župu ostaviti još kroz stoljeća na nogama, odnosno kako mlade ljude privući da ostanu na svojim ognjištima te tako većim dijelom pokazati sebi i drugima da nada postoji za ovaj prelijepi kraj i župu. Gledajući sve ove statistike i usporedbe moglo bi se reći da je bilo gorih godina, ali nikada ovakvog naglog porasta mortaliteta u zadnjih pedesetak godina. Smanjenje broja ljudi je opasna činjenica s kojom se ne suočava samo župa Zajezda, nego većina župa u Hrvatskoj. 
