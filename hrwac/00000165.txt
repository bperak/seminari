Imao je 73 godine. Bio je župnik u Jelenju - Riječko-senjsko-modruška (Gospić) biskupija.
Rođen je 20. studenoga 1873. u Krmpotama kod Senja. Gimnaziju je završio u Rijeci, a studij teologije u Senju. Za svećenika je zaređen 1897. godine. Bio je kapelan u Bribiru, upravitelj župe u Sv. Jeleni i Cerniku, a 1921. imenovan je župnikom u Jelenju, gdje je proveo više od dvadeset godina.
Nađen je mrtav u sušačkoj bolnici potkraj 1946. godine. Umro je pod nerazjašnjenim okolnostima, a opće je uvjerenje bilo da je otrovan.
Velečasni Srećko Blažević uz svoje je svećeničke i duhovne aktivnosti dugo bio i predsjednik Hrvatske seljačke zadruge u Cerniku, predsjednik novčane zadruge te predsjednik pjevačkoga društva Tomislav. Poslije dolaska u Jelenje postaje glavnim organizatorom i inicijatorom okupljanja i osnivanja vjerskih udruženja, kao što su: Hrvatski katolički omladinci, Društvo katoličkih muževa, Društvo djevojaka Marijanske kongregacije te crkveni pjevački zbor. Bio je i začasni prisjednik Duhovnoga stola te dekan Sušačkoga kotara. Među župljanima je uživao veliki ugled i bio vrlo omiljen.
Prof. dr. Mile Bogović, današnji biskup u Gospiću, o njegovoj je smrti u listu Zvona (1992.) napisao:
U vrijeme kada je trebao biti otpušten iz sušačke bolnice nađen je mrtav, 20. rujna 1946., s čudnim izgledom kože tako da su tada i neki liječnici rekli daje vjerojatno otrovan.
Monografija Beogradski protokol i Hrvati (1966.), autora Milana Ilinića, u jednom tekstu piše o partizanskome genocidu nad Hrvatima u vrijeme Drugoga svjetskog rata na senjskom i delničkom području. Navodi se ime partizana Ive Vejvode i piše o njihovim zločinima nad svećenicima tadašnje Riječko-senjsko-modruške biskupije. Prenosimo neke dijelove iz te monografije:
Jedan od zadataka partizana bio je prema Vejvodi: " čišćenje oslobođenoga teritorija od izdajica te partizanskih jedinica od kolebljivih i nepovjerljivih elemenata... "
Kao jedan od vodećih propovjednika najradikalnijega komunizma, onoga uvezenoga u Hrvatsku iz španjolskoga građanskog rata, bio je Vejvoda kao prvi primorsko-goranski partizanski komesar i intelektualni začetnik sljedećih zločinstava:
Umorstva dr. Frana Biničkoga, pisca i župnika u Ličkom Osiku, koji je u travnju 1945. umro od posljedica mučenja; župnika i kanonika u Jelenju, vlč. Srećka Blaževića, koji je 1946. umro na Sušaku otrovan od komunista; župnika Mate Burića i kapelana iz Mrkopalja Stjepana Horžića koji su u travnju 1945. stradali životom istoga dana; vjeroučitelja Vladimira Kargačina koji je ubijen četvrtoga istoga mjeseca, isti dan kad i gospićki župnik Dragutin Kukalj; bez traga nestalih, kapelana iz Bribira Jurja Mihića i kanonika i župnika iz Slunja Ivana Nikšića; od posljedica mučenja u zatvoru već 1944. preminuloga župnika iz Bribira Stjepana Petranovića ubijenog 1945. Koliko je drugih katoličkih svećenika iz Hrvatske poginulo zahvaljujući Vejvodinoj antiklerikalnoj i antikatoličkoj bezbožnoj propagandi, nije nažalost moguće točno ustanoviti...
Izvori i literatura:
- Bogović, Mile, " Svećenici s područja današnje Riječko-senjske nadbiskupije poginuli u Drugom svjetskom ratu ", Zvona, 1992., br. 6, str. 5.
