U vremenu u kojemu živimo brišu se granice između umjetnosti, tehnologije, dizajna i života. Evolucijom nastali biološki algoritmi i programi održavanja biljnog i životinjskog svijeta alterirani su čovjekovim hakiranjem žive stvarnosti, te njenim oblikovanjem i industrijalizacijom. Polazeći od video-performansa Okolo naokolo (1996., 2003., 2010) koji sam dosad izvela tri puta, a namjera mi je da ga ritualno nastavljam svakih sedam godina, izložba u dvorani Jedinstvo povezuje promjene koje nastaju u vremenu kao posljedica ubrzanog procesa tehnološkog zastarjevanja te kolizije simbola na raskrižju novonastalih ekonomskih i političkih horizonata. Polazeći od lokalnog pejzaža kao refleksije unutarnjeg i vanjskog prostora pratim zatvaranje bioloških ciklusa i otvaranje novih (S. Sterle)
Sandra Sterle rođena je 1965. u Zadru. Godine 1989. diplomirala je na Akademiji likovnih umjetnosti u Zagrebu te je nastavila svoje školovanje na Kunstakademie u Düsseldorfu 1995 / 96. Od 1991 2000 živi i radi u Amsterdamu, a od 2001 predaje kolegije Novi Mediji te Performans i Video na Umjetničkoj Akademiji Sveučilišta u Splitu.
Okusni pupoljci će procvasti i slušni živci zaplesati u velikoj dvorani Pogona Jedinstvo. Performans FOODJOB Frequencies under the tounge, koji je prvi puta izveden na festivalu Interferenze, Bisaccia, 2010. godine, Galeriju Močvaru će pretvoriti u zavodljivi ambijent u kojem zajedno njušimo, kušamo, gledamo i slušamo melodično kulinarstvo talijansko-hrvatskog porijekla. Generiranje zvuka u stvarnom vremenu tijekom kuhanja postiže se panoramskim snimanjem i piezo mikrofonima koji prenose rezonance nastale tijekom pripreme hrane. Nakon performerske delicije Enrica Ascolija, uz profesionalnu kulinarsku asistenciju Marija Bobanovića, častimo se i onom gastronomskom kroz degustaciju jedinstvenih jestivih kreacija nastalih drito pred vašim očima i ušima. Pročitajte više »
Svibanj nam donosi novi, šesti pohod TrancePort programa na Trance scenu Hrvatske, a i okolnih nam susjednih zemalja. Spoj vrhunske produkcije i jedinstvene atmosfere objedinjuju se u jedno, u subotu, 25. svibnja 2013. na području grada Zagreba u prostorijama Velike dvorane Pogona Jedinstvo.
TrancePort program vam predstavlja novi korak u izgradnji trance scene u Hrvata pojačavši svoje redove sa jednim od klasičara internacionalne Trance scene producentom i live izvođačem Giuseppe Ottavianiem koji po prvi puta nastupa na našim prostorima. U goste nam dolazi i Slovenski DJ i producent Reconceal sa svojim warm up setom koji će nas zagrijavati za vrhunac večeri, te dvojac odgovoran za TrancePort program, nezaobilazni TrancePort osnivači i rezidenti DJ Damien Sunlab. Pročitajte više »
Punkgigsinzg vas poziva na već tradicionalni proljetni gig Ruinsa (crust, dbeat) iz Bielefelda. Već treći put skreću s turneje da bi došli u Zagreb, pa tko ih je propustio prijašnjih godina neka navuče crninu i dođe đuskati na novi album Incidents. Kako bi upotpunili dan, na nasipu ćemo igrati badminton i okretati seitan i ostala veganska čuda na roštilju pa tko je gladan i željan njemačkog dbeata po ps-u neka nam se pridruži nasip.
U Pogonu Jedinstvo Swans predvođeni Michaelom Giraom održat će svoj drugi zagrebački, a treći hrvatski nastup. Prošle godine Swans su održali zapaženi nastup na šibenskom Terraneo festivalu. Svojim prošlogodišnjim albumom The Seer ne samo da su poharali godišnje liste najboljih albuma, već su tim beskompromisnim albumom uspjeli postići ono što je malo tko smatrao mogućim ušavši na Billboardovu ljestvicu 200 najprodavanijih albuma u Americi. Pročitajte više »
U utorak, 7.5. u Muzeju Mimara oržana je konferencija Kreativna Europa i Europske prijestolnice kulture u organizaciji Ministarstva kulture i Europske komisije. Konferencija je bila posvećena novom programu Europske unije Kreativna Europa i dosadašnjem sudjelovanju Hrvatske u aktualnom programu Kultura 2007 - 2013. Novi program namjenjen kulturnom, kreativnom i audiovizualnom sektoru predstavila je Ann Branch iz Europske komisije najavljujući njegov start na samom početku 2014. godine.
U fokusu programa Kreativna Europa, razvoj publike ističe se kao važan kriterij. Tako je prvi panel konferencije bio posvećen upravo ovoj temi osvrćući se na nova riješenja starih pitanja. Na panelu su govorili Ann Branch (Europska komisija), Sanda Božić (Hrvatsko društvo skladatelja), Dubravka Vrgoč (ZeKaEm), Sergej Pristaš (BADco) i Pogonova ravnateljica Emina Višnić. Uz osvrt na postojeće odnose spomenutih organizacija i publike, razgovaralo se o samom pojmu razvoja publike i njegovom značenju kao izgradnji kvalitetnih i kontinuiranih odnosa s publikom, kako s onom profesionalnom, tako i širim, neprofesionalnim krugom, inzistiranju na kvaliteti programa kao bitnom kriteriju za njegovanje odnosa s publikom, suradnji i stvaranju nove publike. Dakako, razvoj publike dugoročni je proces i njegov uspjeh ne treba mjeriti samo brojkama, a nužno mu prethodi umjetnička produkcija koja ne može i ne smije biti prepuštena isključivo financiranju iz europskih fondova. Osmišljavanje i provođenje domaće kulturne strategije te strukturne promjene u financiranju (kulturnih) institucija važan su preduvjet za kontinuirani i sveobuhvatni razvoj publike.
U drugom panelu konferencije Europska prijestolnica kulture predstavljen je program, kriteriji i procedura izbora europskih prijestolnica kulture, te su predstavljena tri hrvatska grada Split, Vukovar i Rijeka, koji će se kandidirati za tu titulu u 2020. godini.
Snimke panela i čitave konferencije, kako je najavljeno, bit će objavljene na stranicama Ministarstva kulture.
