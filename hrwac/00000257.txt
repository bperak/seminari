Novosti
Udruga mladih Mladi u EU povodom DANA EUROPE 09.05.2013. godine svim građanima će otvoriti svoja vrata u vremenu od 12:00 do 17:00 sati. Povodom navedenog događaja besplatno će se dijeliti informativni materijali o Europskoj uniji te uz pomoć info točaka i volontera pružati građanima odgovore na postavljanje pitanja. Dođite i informirajte se
dan pristupanja Hrvatske Europskoj uniji sve je bliži a to se vidi i po vijestima koje donosimo: zaključcima Vijeća EU-a o Hrvatskoj i posljednjoj rezoluciji Europskog parlamenta o Hrvatskoj prije pristupanja, rezultatima izbora za hrvatske članove Europskog parlamenta kao i imenovanju Nevena Mimice kao kandidata za mjesto povjerenika za zaštitu potrošača. Posebno naglašavamo i projekt obnove fasade Radničkog doma u Vukovaru. Puno je i informativnih aktivnosti: započeo je novi TV kviz o Europskoj uniji EUnigma, preko jednog od IPA INFO projekata pokrenuta je i virtualna učionica pisanja EU projekata a organizirali smo i radionice i putovanja za novinare u vezi EU fondova. Uz pregled zanimljivih nagradnih natječaja donosimo i najavu brojnih aktivnosti ovogodišnjeg Europskog tjedna, posljednjeg prije nego Hrvatska postane dio EU obitelji, a ove godine u znaku Europske godine građana.
Među vijestima iz EU-a posebno ističemo Strateško izvješće Vijeća Europske unije za 2013. godinu, dosadašnje rezultate Europske građanske inicijative nakon što je prije godinu dana stupila na snagu. Tu su između ostalih i vijesti o makroekonomskim neravnotežama u 13 država članica, postignućima u provedbi Dunavske strategije te najnovijoj dodjeli pomoći za otpuštene radnike država članica EU-a iz Europskog fonda za prilagodbe globalizaciji.
U sklopu Udruge mladih Mladi u EU dana 24. travnja 2013. godine osnovan je Amaterski košarkaški klub Šubićevac. Glavni cilj osnivanja Kluba je pružanje dodatnih sportskih sadržaja za mlade na području Šibenika te sudjelovanje u regionalnoj amaterskoj košarkaškoj ligi u sezoni 2013 / 2014.
U koliko se želite pridružiti Klubu ili ga donirati / sponzorirati molimo Vas da nas kontaktirate na e-mail akk.subicevac@gmail.com
Hrvatski Eurodesk centar u suradnji s Odjelom za program Mladi na djelu Agencije za mobilnost i programe Europske unije otvorio je natječaj za najAktivca godine u kojem mogu sudjelovati svi u dobi od 13 do 30 godina koji žive na području Republike Hrvatske. Biti najAktivac godine znači da ste organizirali akciju kojom ste pozitivno utjecali na zajednicu u kojoj živite i želite tu priču ispričati drugima.
Misao vodilja natječaja jest citat Anite Roddick: Ako misliš da si premalen da bi imao utjecaja, pokušaj zaspati s komarcem u sobi.
Djelatnici Agencije za mobilnost i programe Europske unije odabrat će pet najboljih prijava i objaviti ih na Facebook stranici Europskog tjedna mladih. Svi korisnici Facebook-a moći će glasati za najbolju prijavu, a prijava s najviše glasova osvojit će glavnu nagradu, povratnu aviokartu za europsku destinaciju po odabiru pobjednika. Pobjedniku natječaja glavna nagrada bit će uručena 28. svibnja 2013. godine na zagrebačkom trgu Zrinjevac, u sklopu proslave Europskog tjedna mladih.
Više o uvjetima sudjelovanja možete pročitati u Općim uvjetima natječaja koji se nalaze na mrežnim stranicama Agencije za mobilnost i programe Europske unije http://mobilnost.hr/index.php?id=758.
Članovi Udruge mladih Mladi u EU sudjelovali su 20. travnja 2013. u akciji Zelena čistka - jedan dan za čišći okoliš u organizaciji Grada Šibenika i Turističke zajednice Grada Šibenika. Zelena čistka provodi se u sklopu globalnog pokreta Let s do it World Cleanup 2013. koji ove godine okuplja najveći broj volontera ikada u zajedničkoj akciji čišćenja. Cilj kampanje je podizanje svijesti građana Hrvatske o potrebi preuzimanja odgovornosti u stvaranju i načinu odlaganja otpada. Akcija se održala na deponiju otpada divljeg odlagališta tzv. Pećina (od vojarne Bribirskih knezova prema kanalu sv. Ante). Pored naših članova, u akciji su sudjelovali i gradska poduzeća, ekološke udruge, volonteri festivala Terraneo i mnogobrojni građani za koje je bio organiziran gradski prijevoz.
Ovaj je broj posvećen nacionalnim Europass centrima te aktivnostima koje se u njima provode u svrhu promidžbe i provedbe inicijative Europass.
Stoga su se suradnici u ovom broju osvrnuli na evaluaciju Europassa koja je provedena u prvom dijelu 2012. godine dajući uvid u ciljeve, primijenjene metode i rezultate proizišle iz ove aktivnosti, a u svrhu podizanja kvalitete usluge svim europskim građanima kako bi im primjena dokumenata Europass ponudila još više prednosti u osobnom, obrazovnom i profesionalnom smislu.
Druga glavna tema odnosi se na predstavljanje aktivnosti koje se odvijaju u okviru radnih i regionalnih skupina unutar same inicijative. Trenutačno je u zajednici Europassa aktivno pet radnih i četiri regionalne skupine.
Osim navedenih dviju tema, u e-biltenu možete čitati o zanimljivostima vezanima za provedbu Europassa na nacionalnoj i europskoj razini, poput promidžbenih događanja, primjera dobre prakse i slično.
Na Europski dan informiranja mladih 17. travnja 2013. godine, predstavnici Udruge mladi Mladi u EU sudjelovali su na konferenciji Mobilnost, informiranje i savjetovanje mladih koja se održala u prostorijama Hrvatskog sabora u Zagrebu.
Konferencija se održala u sklopu projekta Mobilnost, informiranje i savjetovanje mladih kojeg provodi Zajednica ICM u Hrvatskoj (zajednica-icm.hr) a koji je financiran sredstvima Europske komisije, kroz program Mladi na djelu kojeg u Republici Hrvatskoj provodi Agencija za mobilnost i programe Europske unije. (više)
Radionica se održala u prostorijama Hrvatske gospodarske komore u gradu Kninu u organizaciji udruge MI iz Splita.
Na radionici se aktivno raspravljalo o problemima zapošljavanja te teškoćama i izazovima sa kojima se suočavaju udruge u izradi projekata, problemima zapošljavanja mladih, posebno mladih iz ruralnih područja koji su izolirani, te problemima u komunikaciji sa državnim institucijama, dobivanje donacija za provedbu projekata. Kao najveći problem istaknula se pasivnost državnih institucija i poslodavaca te nezainteresiranost za zapošljavanje mladih bez iskustva i mladih sa posebnim potrebama. (više)
