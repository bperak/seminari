Author Archive
21. ožujka obilježava se Svjetski dan zaštite šuma. To je prilika da se podsjetimo na važnost šuma i njihovo značenje za čovječanstvo. Obilježavanje Svjetskog dana zaštite šuma započelo je 1971. godine kada je na inicijativu Europske poljoprivredne konfederacije odlučeno da se prvi dan proljeća slavi kao Svjetski dan šuma.
Glavna skupština Ujedinjenih naroda proglasila je 2011. Međunarodnom godinom šuma s ciljem podizanja svijesti i edukacije javnosti o održivom upravljanju, očuvanju i održivom razvoju svih tipova šuma, odnosno o dobrobiti koje šumski ekosustavi daju cijelom planetu te svim segmentima čovjekova života.
Šume su nekad prekrivale gotovo dvije trećine kopna, no danas su drastično smanjene uslijed pretjerane sječe, klimatskih promjena, a loše gospodarenje, požari, onečišćenje zraka, tla i voda, kisele kiše, razne štetočine samo su doprinjeli smanjenju površina pod šumama. Zbog svega toga šumama je danas potrebna čovjekova zaštita.
Sat za planet Zemlju (Earth Hour) je globalni događaj koji organizira WWF World Wide Fund for Nature (Svjetski fond za prirodu), a održava se krajem ožujka. Ovom akcijom pozivaju se domaćinstva i tvrtke na gašenje svjetala i ostalih električnih uređaja na jedan sat radi podizanja svijesti o potrebi mijenjanja štetnih navika i poduzimanja određenih akcije oko klimatskih promjena.
Sat za planet Zemlju održati će se u subotu 23. ožujka 2013. od 20:30 do 21:30, a nastavlja se pod motom Ja hoću, a ti?.
Sat za planet Zemlju pokrenuli su WWF i The Sydney Morning Herald 2007. godine kada je 2,2 milijuna stanovnika Sydneyja sudjelovalo gašenjem svjetala. Slijedeći primjer Sydneyja, mnogi drugi gradovi diljem svijeta prihvatili su događaj 2008. godine. Godina 2012. ušla je u povijest kao najveća globalna volonterska akcija u njoj je sudjelovalo više od 150 država i stotine milijuna ljudi sa svih kontinenata, uključujući najpoznatije svjetske zgrade i prirodna čuda (rimski Koloseum, Slapovi Niagare, Muzej Louvre i Eiffelov toranj u Parizu, Kineski zid, grčka Akropola, kupola Bazilike sv. Petra u Vatikanu). Hrvatska je prošle godine pridonijela akciji sa znamenitostima ugašenima u 38 gradova, uključujući dubrovačke Zidine, pulsku Arenu, splitsku Rivu, zadarsku Fošu te zagrebački Zrinjevac.
U subotu 16. ožujka u Dubrovčaku Lijevom održana je redovna godišnja skupština Središnjeg saveza uzgajivača konja hrvatski posavac.
Skupštini je nazočilo 90 - ak predstavnika udruga članica SSHP-a i gostiju. Gordana Županac, pročelnica Upravnog odjela za poljoprivredu, ruralni razvitak i šumarstvo pozdravila je sve prisutne u ime župana Stjepana Kožića i Zagrebačke županije, te najavila da je Upravni odjel raspisao natječaj za dodjelu potpora u poljoprivredi, ruralnom razvoju i šumarstvu. Okupljenima su se obratili i Domagoj Tadić iz Hrvatske poljoprivredne agencije, stručna voditeljica Javne ustanove za upravljanje zaštićenim prirodnim vrijednostima na području Sisačko-moslavačke županije, Kata Benac, Miško Šklempe, predsjednik Središnjeg saveza udruga uzgajivača hrvatskog hladnokrvnjaka i Mirko Majsec, predsjednik Županijske udruge uzgajivača konja Krapina.
U četvrtak 14. ožujka, u Područnoj školi Pavao Štoos u Dubravici pred 50 - ak djece, roditelja i gostiju predstavljena je slikovnica Prvi susret s rosikom autorice Josipe Štos.
Slikovnica je nastala zahvaljujući dugogodišnjoj brizi Općine Dubravica za Posebni botanički rezervat Cret Dubravicu te u nastojanju za promocijom ovog vrijednog staništa.
Načelnik općine Dubravica, Franjo Štos pozdravio je sve okupljene, a posebno se zahvalio autorici slikovnice Josipi Štos na trudu i zalaganju za očuvanjem lokalne baštine. Načelnik se zahvalio i ravnateljici Javne ustanove Zeleni prsten Zagrebačke županije na savjetodavnoj pomoći, kao i županu Zagrebačke županije Stjepanu Kožiću i Zagrebačkoj županiji na financijskoj pomoći pri tiskanju slikovnice.
Ove promocije također ne bi bilo bez ravnatelja PŠ Pavla Štoosa, Arsena Šarunića, kao niti bez učitelja i učenika koji su svojim trudom i radom upriličili ovaj događaj.
U sklopu projekta NATURA 2000: Uspostava upravljanja i monitoringa (MANMON) u tijeku je priprema Plana upravljanja za predloženo Natura 2000 područje Odransko polje Turopolje kojeg provode Ministarstvo zaštite okoliša i prirode i Državni zavod za zaštitu prirode u suradnji s Javnim ustanovama za upravljanje zaštićenim prirodnim vrijednostima na području Zagrebačke i Sisačko-moslavačke županije.
Na radionici su prisustvovali predstavnici Ministarstva zaštite okoliša i prirode, Državnog zavoda za zaštitu prirode, Hrvatskih šuma, Hrvatskih voda, Upravnog odjela za zaštitu okoliša, ruralnog razvoja i poljoprivrede Sisačko-moslavačke županije, Središnjeg saveza uzgajivača konja Hrvatskog posavca te općina i Gradova uključenih u projekt.
