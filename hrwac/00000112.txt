ESCAPELLE HITNA KONTRACEPCIJA 
Datum objave: Veljača 22 nd, 2013, Autor: dr. Damir Mamuzić 
O hitnoj kontracepciji sam već pisao. Radi se o piluli koja se uzima iza nezaštićenog odnosa a da se spriječi neželjena trudnoća. Popularno je ime za takve preparate« Pilula za dan poslije », ili« Pills after », ili« Pille danach ». Prema našim medijima uskoro bi trebao doći na naše tržište i biti dozvoljen preparat ESCAPELLE. Slični preparati mogli su se nabaviti preko privatnih ljekarni. Najpoznatiji su bili Vikela, zatim Norlevo, Ellaone, Levogynon. 
Escapelle sadrži 1,5 mg levonogestrela u obliku samo jedne tablete. Uzima se što prije nakon nezaštićenog odnosa a najkasnije do 72 sata. Cijena bi trebala biti oko 150 kuna. 
Levonogestrel je jedan od nastarijih gestagena, koji se nalazi u većini antibaby pilula. Pouzdan je i praktički nema nikakvih nuspojava niti kontraindikacija. 
Pojavom takvih preparata na tržištu započela je međutim široka diskusija o načinu djelovanja, odnosno dali se radi o kontraceptivu ili o abortivu. Katolička crkva tvrdi da se radi o ranom abortivu pa je stoga protiv primjene takvih preparata. Razni političari daju razna mišljenja o tom problemu iako ustvari nemaju pojma o čemu se radi. Da bi se uopće moglo dati bilo kakvo mišljenje u vezi hitne kontracepcije, potrebno je poznavati fiziologiju zaćeća. Nakon oplodnje koja se događa u jajovodu, oplođena jajna stanica putuje kroz jajovod tri dana, zatim ulazi u maternicu. Ovdje sjedi na zadebljanom endometriju (sluznici) iduća tri dana i tek onda ulazi u nju, dakle dolazi do ugnježdavanja ili nidacije. Upravo te procese treba spriječiti« hitna kontracepcija ». Vjerojatno dolazi do poremetnje transporta jajne stanice i nemogućnosti nidacije zbog promijenjenog endometrija. Slijedom takvog razmišljanja ne radi se o kontracepciji, jer je do oplodnje već došlo. 
U svakodnevnoj praksi problem je srećom puno jednostavniji. Svaku takvu pacijenticu treba prvo pregledati, pa nakon toga ev.odrediti terapiju. Vaginalnim ultrazvukom može se ustanoviti u kojoj je menstruacijskoj fazi dotična pacijentica. Ukoliko ovulacije u ciklusu još nije bilo, ili se ovulacija već dogodila prije nekoliko dana, nije moglo doći do trudnoće i terapija nije potrebna. Na taj način smo postupili pravilno i izbjegli mnoge nedoumice i nepotrebne probleme. Neodgovorno bi bilo od liječnika ordinirati pacijentici Escapelle ili nešto slično bez pregleda. Isto tako potrebno je inzistirati na odgovornom seksualnom ponašanju i takve preparate trošiti stvarno iznimno u hitnim slučajevima. 
