Kao što je spomenuto veliki broj zloćudnih tumora debelog crijeva nastaju iz dobroćudnih polipa nakon nekoliko godina postojanja na sluznici crijeva. Rana dijagnostika bi trebala podrazumijevati otkrivanje i uklanjanje postojećih polipa. To je danas teško provedivo, jer glavna dijagnostička pretraga za crijeva je kolonoskopija, koja je kao pregled neugodna. Endoskopske pretrage (sigmoidoskopija-pregled donjeg dijela debelog crijeva i kolonoskopija-pregled cjelokupnog debelog crijeva), danas su pregledi koji se uglavnom obavljaju kada pacijent ima problem ili simptome koji upućuju na moguću bolest crijeva. Ipak postoje liječničke procedure koje valja poštivati u pravodobnoj dijagnostici polipa, prekanceroznih i početnih zloćudnih tumora debelog crijeva. Navest ću redom dijagnostičke pretrage za pravodobno otkrivanje raka debelog crijeva.
1) Test na okultno krvarenje (hemokult test) Ovaj test odnosi se na otkrivanje mikro tragova krvi u stolici koja nije vidljiva prostim okom u stolici. On se koristi za probir oboljelih, ali ima svoja ograničenja koja valja znati. Osjetljivost testa je oko 50 % za karcinom, a specifičnost 25 - 40 %. Test može zbog navedenih ograničenja biti lažno pozitivan; kod ljudi koji su uzimali crvenog mesa, željeza, acetilsalicilne kiseline ili zbog krvarenja iz divertikula, hemeroida ili gornjeg dijela gastrointestinalnog trakta. Test može biti i lažno negativan kod intermitentnog (povremenog) krvarenja. To se može dogoditi kada postoji rak ali ne krvari u dane kada dajemo uzorak stolice i tako ga ne možemo otkriti ili kod uzimanja C vitamina.
Međutim bez obzira na manjkavosti ovog testa s obzirom na mogućnost široke primjene, koristi se u cijelom svijetu za probir oboljelih, jer svi koji imaju jednu od tri uzorka stolice pozitivnu na prisutnost krvi u stolici, upućuju se na kolonoskopiju. Ovaj test se preporučuje svima straijima od 50 godina, a oni koji imaju u obitelji rak debelog crijeva trebali bi se upućivati na ovaj test već nakon 40 godina života. Liječnik koji svog pacijenta s jednim od navedenih razloga šalje na ovaj test, mora znati njegove manjkavosti, tako da ukoliko dobije rezultate koje ne očekuje, treba u skladu s pacijentovim simptomima ili nekim drugim signalima učiniti dodatne dijagnostičke pretrage i praćenje.
2) Digitorektalni pregled Pregled rukavicom anusa i završnog dijela debelog crijeva.Iako je najčešće sijelo raka debelog crijeva u lijevoj strani crijeva, ovaj pregled može biti dio kliničkog pregleda u ordinaciji ali svakako bez daljnjih pretraga kao što je i hemokult test i brojni drugi nije dovoljan.
3) Fleksibilna sigmoidoskopija Kod ovog testa liječnik koristi fleksibilni optički uređaj koji se sastoji od savitljivog gumenog dijela s optičkim lećama koje povećavaju sliku sluznice koja se njime promatra nekoliko puta povećana, a slika za vrijeme pregleda danas se prati na ekranu. Ovaj pregled je za mnoge neugodan, ali njime se može pregledati područje zadnjih 50 - 70 cm debelog crijeva gdje su i najčešće smještene zloćudne promjene debelog crijeva.Ukoliko se kod ovog pregleda uoči polip, on se u toku pregleda odstranjuje, a liječnik pacijentu savjetuje kolonoskopiju (pregled cijelog debelog crijeva) do spajanja tankog u debelo crijevo na desnoj strani trbuha.
4) Kolonoskopija To je pregled debelog crijeva sličnim instrumentom kao i sigmoidoskop, kako je prethodno objašnjeno, samo njime se gleda debelo crijevo cijelom dužinom, od završnog debelog crijeva na anusu do na desnoj strani spajanja tankog u debelo crijevo, tj. oko 1,5 m crijeva. Pregled je za većinu pacijenata neugodan, međutim dobro uvježban liječnik, može ovu pretragu spretno i ugodnije obaviti za svog pacijenta i time mu olakšati ovaj neugodan pregled. Prije same pretrage neki liječnici daju svojim pacijentima sedative koji relaksiraju muskulaturu i olakšavaju pregled. Pretragu je moguće obaviti i u anesteziji. Ukoliko se pronađe polip odstranjuje se u toku pregleda, ukoliko nije na širokoj bazi na sluznici crijeva, i šalje se dalje na patohistološku obradu patologu.
Kod sigmoidoskopije i kolonoskopije liječnici imaju najbolji uvid u postojanje i najmanjih promjena u debelom crijevu, međutim navedene dvije pretrage najčešće se ne rade kao preventivni pregledi, već kao dijagnostički postupci kada već postoji simptom koji upućuje na bolest crijeva. Najčešće ove pretrage zbog nelagodnosti pri izvođenju pretrage, rade se kad postoje jasne indikacije. Osim toga kod ovakvih pretraga postoji potencijalna opasnost od krvarenja ili perforacije crijeva u toku pretrage, što se ipak vrlo rijetko događa, ali je moguće..
5) Irigografija Radiološka pretraga debelog crijeva uz pomoć kontrastnog sredstva - barijeve kaše, koju pacijent popije prije pretrage kako bi se mogla vidjeti unutrašnjost debelog crijeva. Ova pretraga radi se ukoliko kod pacijenta zbog različitih razloga nije moguće učiniti kolonoskopiju ili u kombinaciji sa sigmoidoskopijom, jer irigografijom je teže od ostalih dijelova crijeva prikazati završni dio (sigmu i rektum) koji se dobro vide sigmoidoskopom. Ova pretraga ima svoje mjesto u dijagnostici polipa i raka debelog crijeva kad ne možemo učiniti endoskopske pretrage, ali ima i svojih nedostataka. Jedan od njih je što ne vidimo tako dobro unutrašnjost crijeva kao na kolonoskopiji ili sigmoidoskopiji, tako da nam mogu promaknuti manji polipi i manji karcinomi debelog crijeva. Osim toga kad crijeva nisu dovoljno očišćena prije pretrage, često nam smeta sadržaj i zrak u crijevima (fekalne mase u lijevoj ili polutekući sadržaj u desnoj strani uzlaznog debelog crijeva).
6) Ultrazvučna dijagnostika raka debelog crijeva kolor doplerom Ova metoda u dijagnostici raka debelog crijeva ili uopće kod dijagnosticiranja bilo kakvih bolesti crijeva ne koristi se u svakodnevnoj praksi, ali može se zaključiti da je u poslijednjih nekoliko godina od kada se razvila kolor dopler dijagnostika najsuvremenijim ultrazvučnim aparatima, pokazala kako je moguće i ultrazvučno otkriti rak debelog crijeva, čak i kod slučajnog pregleda trbušne šupljine. Zasigurno će u budućnosti imati svoje mjesto u dijagnostici ovih bolesti. U svijetu od 2000 godine, osobito u Americi u časopisu Cancer research, postoji objavljeno nekoliko originalnih znanstvenih radova na temu dijagnostike bolesti crijeva i želudca koje su otkrivene kolor dopler ultrazvukom. U Američkom društvu za istraživanje raka (American Association for Cancer research) objavljen je rad pod nazivom Color doppler vascularity index can predict distant metastasis and survival in colon cancer patients. Onaj tko želi pročitati ovaj rad naći će ga na Internetu pod Cancer research ili u tisku Cancer Research 60, 2892 - 1897, June 1, 2000.
Ovdje ću prikazati ultrazvučne slike kolor doplerom jedne moje pacijentice koja mi se javila u ordinaciju s pečenjem u gornjem dijelu trbuha u žličici, bez smetnji sa stolicom. Ona je imala potpuno urednu stolicu bez primjesa krvi, sluzi i stolicu uredne boje. Od nadležne liječnice bila je upućena na gastroskopiju, jer radna dijagnoza njene liječnice bila je gastritis. Međutim pacijentica se javila u moju ordinaciju. Imala nalaze krvi i urina. Svi nalazi: sedimentacija, krvna slika i biokemijski nalazi krvi kao i urin bili su uredni. Nakon anamneze i općeg pregleda učinila sam ultrazvučni pregled trbušne šupljine. Kod pacijentice je kliničkim pregledom bilo jasno kako se radi o gastritisu, ali na ultrazvučnom pregledu uočena je jedna tvorba u projekciji debelog crijeva (sigme, na lijevoj strani), koja je bila jako prokrvljena. S obzirom da sam u praksi već puno puta vidjela takvu promjenu i dijagnosticirala tumor debelog crijeva koji je kasnije dokazan i operiran, zaključila sam kako se najvjerojatnije radi o tumoru debelog crijeva i gastritisu. Na ultrazvučniom pregledu je osim toga u trbušnoj šupljini utvrđena malena količina slobodne tekućine (ascites) uz jetru tako da je bolesnica upućena na kolonoskopiju i gastroskopiju prije upućivanja na bolnički odjel.
Na kolonoskopiji je potvrđeno pregledom kolonoskopijom i biopsijom kako se radi o raku debelog crijeva i bolesnica je u roku 10 dana operirana, a gastroskopskim pregledom utvrđen je gastritis (upala sluznice želudca). Dakle simptomi bolesti koji su je doveli na pregled bili su bezazleni s obzirom na nijemu bolest bez simptoma - rak debelog crijeva koji je slučajno otkriven. Da je bolesnica otišla na gastroskopiju otkrio bi se gastritis i time bi se protumačile tadašnje njene tegobe. Ona u tom trenutku ne bi imala indikaciju za kolonoskopiju, tek za koji mjesec, možda 6 - 12 mjeseci pojavili bi se simptomi raka debelog crijeva kada bi bolest uznapredovala. Na operaciji je pronađen rak veličine 1 cm koji je kasnije utvrđeno patohistološkim pregledom preparata Dukes A ili I stadij raka debelog crijeva koji nije probio vanjsku stijenku crijeva.
Ultrazvučna dijagnostika, kao i svaka dijagnostička pretraga ovdje spomenuta ima svojih prednosti, ali i nedostataka u dijagnostici bolesti crijeva. Ultrazvučna dijagnostika sasvim sigurno ne može se koristiti za dijagnostiku dobroćudnih polipa ili prekanceroznih promjena koji su manji od 1 cm. Međutim ova dijagnostička pretraga sasvim sigurno je jako dobra metoda kod razlučivanja uzroka bolova i različitih tegoba u trbušnoj šupljini. Izuzetno sam protiv toga da pacijent s bolovima u trbušnoj šupljini, pa čak i ako ima bolove koji upućuju na gastritis ili bolesti crijeva najprije ode na pregled gastroskopiju ili kolonoskopiju, osim ukoliko nema jasne znakove krvarenja iz želudca ili crijeva. Mišljenja sam da je svakako najbolje kod takvih pacijenata najprije potrebno učiniti ultrazvučni pregled trbušne šupljine, a zatim prema potrebi jednu od endoskopskih pretraga ukoliko je to potrebno. Upućivanjem ciljano samo na gastroskopiju ili kolonoskopiju i otkrivanjem neke manje promjene (gastritisa ili divertikula u crijevima), dolazi se do jedne dijagnoze kojom se tumače pacijentove tegobe i pacijenta se obično ne šalje na ultrazvuk, a on uz takve tegobe može imati i neku drugu ozbiljniju bolest koja se može vidjeti samo ultrazvukom.
Ime i prezime: Vaš e-mail: Poruka:
Nemojte ništa upisivati u ovo polje
Kontaktirajte nas
Popunite sva polja da biste poslali e-mail
