U četvrtak, 7. lipnja, u Župnoj crkvi Sv. Josipa u Slatini, s početkom u 19:30 sati održat će se koncert AD GLORIAM BRAS. AD GLORIAM BRASS sastav je šestorice limenih puhača koji čine članovi orkestra Opere HNK-a i Zagrebačke filharmonije Stjepan Filipić trublja, Marin Zokić trublja, Tomislav Paver trublja, Srđan Peić rog, Mario Šincek trombon, Ivica Geček tuba. Osnovan je 1993. godine i otada neprekidno djeluje u ponešto izmijenjenom sastavu.
Njihov repertoar čine djela europskih i hrvatskih majstora renesanse i baroka (F. Sponga, V. Jelić, J. Clarke, H. Purcell, G. F. Händel, J. S. Bach) te djela suvremenih hrvatskih autora od kojih su neka napisana posebno za ovaj ansambl (A. Klobučar, M. Miletić, A. Igrec, Z. Juranić). Osobito je vrijedno istaknuti pet praizvedenih kompozicija starohrvatskoga majstora Franceska Sponge Uspera na Osorskim glazbenim večerima 1997., 1998. i 1999. godine. Uz mnogobrojne samostalne koncerte i nastupe (Osorske glazbene večeri, Varaždinske barokne večeri, Dječji festival Šibenik, Zagrebački barokni festival, Salon Očić Zagreb, Večeri u Donatu Zadar, München, Jakarta, Padang, Sarajevo, Bitola, Skopje, Split, Poreč, Lubenice, čakovec, Sisak, Rovinj, Dani hrvatske glazbe (Opatija, Pula), Jakarta), koncerte s eminentnim hrvatskim umjetnicima (Lidija Horvat-Dunjko, Mario Penzar, Igor Lešnik, Zagrebački kvartet saksofona) i zborovima (Sv. Marko, Palma) ansambl je sudjelovao u nizu emisija snimljenih za Hrvatsku radioteleviziju, a neke izvedbe zabilježene su i na dvama CD-ima. Program:
A. Vivaldi / arr.T.Paver: Koncert u C-duru za dvije trube i brass kvartet Allegro
G. F Handel / arr.S.Filipić: Arija sa varijacijama
J. S. Bach / arr.M.Šincek: Uvertira C-Dur BWV 1066
M. Rabadan: Orion
W. A. Mozart / arr.M.Šincek: Predigra operi« čarobna frula »
D. Shostakovich / arr.T.Paver: Valcer broj 2 iz 2. Suite
G. Verdi / arr. M. Šincek: Grand Finale Secondo, iz opere Aida
