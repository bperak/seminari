Recenzije
Panasonic, svjetski poznat i priznat proizvođač telefona, centrala i ostale telekomunikacijske opreme se napokon odvažio ući na tržište IP telefona pritom predstavivši desetak uređaja. Panasonic je odmah razdvojio poslovne i kućne korisnike, tako da je stolne žične telefone svrstao u klasu poslovnih, a bežične kao uređaje za privatne kućne korisnike. Dobili smo na testiranje po jedan uređaj iz obje klase, a radi se o uređajima Panasonic KX-TGP500 i Panasonic KX-UT113NE.
Panasonic KX-TGP500 Nakon što smo otvorili pakiranje, dočekao nas je prepoznatljiv Panasonicov elegantni dizajn, koji se godinama već ne mijenja već samo dorađuje u ponekom detalju. Osim slušalice, u pakiranju se nalaze još punjač, baza uređaja, dva AC adaptera i mrežni kabel.
Nakon što smo krenuli sa spajanjem uređaja, prva stvar koju smo primijetili je to da uređaj nema priključak za analognu liniju, odnosno da je namijenjen isključivo za IP telefoniju. Spajanje je jednostavno i uređaj je uskoro bio spreman za konfiguraciju. Nakon odabrane opcije DHCP, uređaj je vrlo brzo preuzeo IP adresu iz lokalne mreže i mogli smo mu pristupiti bez problema. Sučelje je poprilično jednostavno, ali i ne baš lagano za konfiguriranje, a dio vezan za podešavanje SIP korisničkih računa daje više opcija od drugih sličnih konkurentnih uređaja. Upravo zbog toga, nekako se nismo mogli oteti dojmu da ovaj telefon baš i nije namijenjen kućnim korisnicima, jer prosječan kućni korisnik će zasigurno imati problema sa podešavanjem postavki.
Osim malo opširnijeg i kompliciranijeg sučelja za podešavanje SIP korisničkog računa, ostatak sučelja je pregledan i jednostavan, a jednom kada se telefon podesi, radi sasvim dobro. Što se tiče kvalitete zvuka, tu nemamo nikakvih prigovora, dapače, zvuk je čist i kvalitetan. Panasonic KX-TGP500 je dobar uređaj, osim malo kompliciranijeg SIP dijela sučelja, ne vidimo ostale mane, dapače do osam korisničkih računa i do šest slušalica na jednoj bazi čine ga pogodnim i za manje i srednje tvrtke, a kada tome dodamo i razne mogućnosti grupiranja poziva, tada je sasvim jasno da je ovo ponajprije uređaj namijenjen poslovnoj publici, a tek nakon toga za kućnu uporabu.
Panasonic KX-UT113NE Ovo je najjednostavniji uređaj iz serije stolnih žičnih IP telefona koje je Panasonic pustio na tržište. Usprkos tome radi se o solidnom uređaju, koji ima dvije linije i mnogo opcija kao što su transfer poziva, poziv na čekanju, konferencijski poziv i mnoge druge. Sam uređaj dizajnom ne odskače od sličnih uređaja koji su već na tržištu, Panasonic se i tu odlučio igrati na sigurnu kartu, a rezultat je uređaj koji će dobro izgledati na svakom radnom stolu.
Kao i kod uređaja koji smo prethodno testirali, spajanje je jednostavno, pristup web sučelju također. Samo web sučelje je identično kao i kod bežičnog modela, sa jednom razlikom, da je kod ovog uređaja moguće konfigurirati samo dvije linije. Ostatak sučelja je kao i kod bežičnog modela poprilično jednostavan, osim samog dijela gdje podešavamo SIP korisničke račune. Kao jednu od velikih prednosti ovog uređaja možemo navesti što iako je najjednostavnijii najjeftiniji model, u startu dolazi sa PoE priključkom, a također moramo navesti i malu potrošnju energije, što ga svrstava u Environmentally Friendly seriju uređaja sa potrošnjom energije manjom od 1 W.
I ovoga puta iz Grandstreama nam dolaze dobre vijesti, naime taj poznati proizvođač IP telefona je predstavio nove uređaje koji osim nešto poboljašanog dizajna, nudi i kristalnu kvalitetu zvuka jer podržava HD voice tehnologiju.
HD ili high definition je tehnologija koja omogućava širi spektar signala i digitalno procesiranje zvuka, čime korisnik u konačnici dobiva čišći i ugodniji zvuk prilikom telefoniranja.
