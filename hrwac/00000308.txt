Molimo žurnu reakciju od strane Vas osobno, Vlade Republike Hrvatske, Ministarstva zdravlja RH, Ministarstva vanjskih poslova RH te MInistarstva pravosuđa.
Tražimo radikalni zaokret u zdravstvenoj politici i istočasno postavljanje građana u središte toga sustava, a sve u cilju zaštite hrvatskih građana korisnika zdravstvenih usluga od vrlo negativnih posljedica koje će nastati ulaskom u EU.
Ukoliko se istočasno ne započne suradnja na izradi bolje legislative (koju smo zapravo mi već izradili u suradnji s EU već 2002. godine i koju su od naše udruge prepisivali i Nizozemci, a u RH nitko nadležan nije ni pročitao, a kamo li shvatio) i učinkovite zaštite ljudskih prava pacijenata, već 25. listopada može započeti nepovratni raspad našeg javnog zdravstvenog sustava te će naši građani ostati bez dostupne zdravstvene zaštite.
Mi ne pretjerujemo u opisu, a potvrdu smo i sada, u pet do dvanaest, dobili i na licu mjesta u Briselu i to od nadležnih EU institucija o čemu dostavljamo podrobnije opise u prilogu ovog pisma.
Gotovo je nevjerojatno da se od strane nadležnih institucija ništa ne poduzima. Molimo da o ovome izvjestite ukupnu Vladu i zatražite suradnju na ovom problemu naročito s Ministrima pravosuđa, zdravlja i vanjskih poslova. Predlažemo da nas kontaktirate čim primate ovo pismo i da već u svibnju započnemo pripreme za izmjene zakonskog okvira, jer svaki dan je neizmjerno važan i listopad će nas zateći u cijelosti nespremne, a tada će započeti nepovratni proces uništenja ovoga što nam je još ostalo od zdravstvenog sustava.
kontakt mobilni telefon: 095 1995881
S poštovanjem
mr. sc. Đula Rušinović-Sunara, dr. med.
DODATNA POJAŠNJENJA:
Obraćam Vam se neposredno nakon povratka iz Brisela gdje sam ispred Hrvatske udruge za promicanje prava pacijenata, čija sam Predsjednica, učestvovala na sastanku koji je imao za cilj prikupiti podatke o trenutnom stanju u pogledu primjene Naputka Europskog Parlamenta i Vijeća od 9. ožujka 2011. o primjeni prava pacijenata tijekom prekograničnog korištenja zdravstvenim uslugama, oznake: 2011 / 24 / EU, u zemljama članicama EU (na kraju teksta dostavljam malo pobliže o sastanku i Naputku).
Pozvan je i Ministar zdravlja RH, no on se ispričao radi obaveza, a ujedno je ispričao i ostale svoje suradnike. To dovoljno govori kako se temu prava pacijenata drži za potpuno nevažnu, iako mi ističemo kako je najvažnija od najvažnijih za sve hrvatske građane i da će posljedice biti doista tragične.
- Kao što smo se i bojali, naše iznesene crne slutnje u Briselu nitko nije ni pokušao umanjiti, odnosno, u cijelosti su se složili svi nazočni predstavnici EU Parlamenta, EU Komisije i ostalih EU institucija, kako je upravo lako moguće da će se baš tako, kako smo opisali i odvijati scenarij primjene navedenog Naputka. Osobno sam iznjela naše bojazni kako će naša iznimno privlačna turistička destinacija uz iznimno dobre i kvalitetne liječnike, ali i ostalo zdravstveno osoblje, primjerenu i modernu opremljenost te visku kvalitetu zdravstvenih usluga, zapravo privuči veliki broj onih koji mogu sebi priuštiti nešto dugotrajniji boravak u našoj poprilično jeftinoj zemlji i pokušati riješiti čim više svojih zdravstvenih problema, a koji će se kao slučajno eto dogoditi baš za vrijeme dugotrajnog odmora Naime, cijenu će zdravstveno osiguranje npr. iz Njemačke, Danske, Švedske, Švicarske, Francuske, Belgije, Nizozemske. platiti prema našem cjeniku. Na taj način će njihovo zdravstveno osiguranje višestruko zaraditi, čak i ako priušti nekim svojim zdravstvenim osiguranicima do dobiju na lutriji plaćeni jednomjesečni boravak u RH. Naime, ako pošalju svoje najbolesnije osiguranike, one koji trebaju najviše liječnićke pomoći, isti će ovdje tu pomoć dobiti po toliko niskim cijenama da im se za cijenu istih usluga u Njemačkoj ili u nekoj drugoj zemlji s daleko većim životnim standardom od našeg, može ovdje platiti i nekoliko mjeseci hotelskog smještaja i cijenu samih usluga.
Dakle, bogate zemlje EU će svoje najteže bolesnike poslati na zasluženi nagradni put u Hrvatsku I tko će ih spriječiti? A Naputak je uz to takav da ćemo plaćati i globe za kršenja ljudskih prava, jer o njima ne znamo skoro pa ništa (vjerujete mi na riječ ili nazovite profesora Petra Klarića pa provjerite)
Na skupu sam iznjela ovakve bojazni i iskreno se nadala kako će bar netko pokušati demantirati ovakvu mogućnost, ali to se nije dogodilo. Dapače, svi su se složiti da je takav scenarij lako moguć.
Dakle, mi u druzi smo imali viziju kako će se dogoditi ovakve stvari i mi smo na vrijeme, davne 2000. godine pokušali za ovu temu zainteresirati sve nadležne institucije. Nismo odustajali ni svih proteklih godina, mjeseci, tjedana i dana. No, osim praznih obećanja nije se dogodio ni jedan jedini bitan pomak u rješavanju najvećeg od svih problema svih hrvatskih korisnika zdravstvenih usluga, a to je, vjerovali ili ne samo jedan problem, čijim rješavanjem tek može početi reforma zdravstva (o kojoj se toliko priča i navodno radi, a ne radi se ama baš ništa sve dok se ne omogući jasno vidljiv put novca hrvatskih zdravstvenih osiguranika), a to je učinkovita zaštita njihovih ljudskih prava.
Nikome nije ni malo stalo pa čak niti nakon sramote koju smo kao država doživjeli presudom Europskog suda za ljudska prava u slučaju P. Bajić protiv RH. Mi smo i o mogućnosti takve sramote na vrijeme upozoravali i to godinama unaprijed napominjući kako će nas dostići pravosuđe EU ukoliko ne stvorimo svoje.
Opet samo prazne priče i prazna obećanja nadležnih
Gospodine Milanović, ukoliko se ne zaštite građani u trenutku bolesti od najgoreg mogućeg izrabljivanja od strane stranog kapitala, ne samo da se ne možemo nazivati socijalnom državom, već bi se trebali nazivati koncentracijskim logorom.
Zgroženi smo kako niti na jedno od upozorenja koje smo izravno iznjeli MInistru zdravlja, nije poduzeto ono što jedino trebaju hrvatski građani i čak gotovo ništa ne košta: početi mijenjati zakone kako bi zaštitili građane-korisnike zdravstvenih usluga.
Ministar zdravlja nam je davao nadu kako će nešto poduzeti, ali nije našao niti tri minute vremena da se posveti toj temi na način da imenuje osobu odgovornu za rad stručne grupe za izradu izmjena Zakona o zaštiti prava pacijenata i izrade nacrta Zakona o neovisnim zastupnicima prava pacijenata. O tome smo s njim razgovarali 25. siječnja, 25. travnja i 07. prosinca 2012. godine. Bilo je potrebno izdvojiti samo tri minute vremena
U međuvremenu su se počele događati i značajne međunarodne posljedice činjeničnog nepostojanja zaštite prava pacijenata, od presude protiv Republike Hrvatske od strane Europskog suda za ljudska prava (slučaj P. Bajić protiv RH) pa do toga da se bliži obveza praktične primjene Naputka 2011 / 24 / EU, koji govori o pravima pacijenata u korištenju zdravstvenim uslugama izvan matične zemlje, a unutar teritorije EU.
Dakle, od 25. listopada 2013. godine, a kada se očekuje od svih zemalja članica EU da postupaju sukladno navedenom Naputku, nastupiti će još jedan iznimno važan trenutak u ugrožavanju života i zdravlja svih hrvatskih građana.
Mi smo svjesni koliko malo se o pravima pacijenata i njihovoj zaštiti zna među liječnicima i ostalim zdravstvenim radnicima te smo jedini koji dajemo suvisle informacije pa i edukaciju na tu temu, ali nadležne ne brine što liječnici ne prepoznaju prava pacijenata. A što će se dogoditi nakon 25. listopada 2013. godine? Tada ćemo valjda plaćati za kršenja ljudskih prava europskih građana iz drugih zemalja članica EU kada već nismo pustili u promet vlastito pravosuđe? Možete li barem Vi sagledati posljedice ovoga na što upozoravamo?
Nadam se kako razumijete i zato tražimo da žurno napravite radikalni zaokret u zdravstvenoj politici i konačno postavite građane u središte zdravstvenog sustava, a za to nam trebaju upravo već navedeni novi zakoni (o pravima pacijenata i o neovisnim zastupnicima prava pacijenata). Mi smo već izvršili tako reći sve bitne pripreme i treba nam samo blagoslov odozgo odnosno politička volja da se zaštiti hrvatski zdravstveni sustav od zloupotrebe od strane onih koji jako dobro razumiju kako će nas potkradati, a naše građane ostaviti gotovo u cijelosti bez dostupnog zdravstvenog sustava.
Krajnji rok za prilagodbu nacionalne legislative u svrhu probvedbe datih naputaka je 25. listopad 2013. godine. Sve zemlje članice EU moraju do tada omogućiti da se sva prava iz Naputka mogu u njihovim zemljama na zadani način koristiti. To je bio povod da se u sklopu obilježavanja Europskog dana prava pacijenata iskoristi prilika i okupi predstavnike građanskih udruga iz zemalja članica EU te provjeri koliko su iste uključene u prirpeme za stupanje na snagu Naputka 2011 / 24 / EU. Pri tom su pozvani i predstavnici vladajćih struktura i ministarstava nadležnih za zdravstvo iz svake od zemalja članica te predstavnici institucija EU. Odazvao se mali broj onih koji će trebati osigurati primjenu Naputka 2011 / 24 / EU, a najbolji je odaziv vlasti iz Italije, Belgije, Francuske, Irske i Rumunjske. Ministar zdravlja Republike Hrvatske poslao nam je službenu ispriku što nitko iz Ministarstva zdravlja RH, poradi tekućih obaveza, ne može izdvojiti vrijeme za odlazak u Brisel. U pismu je istakao kako se pripremaju zakonske prilagodbe koje će omogućiti primjenu Naputka. No, naputak kojim EU upućuje na suradnju s udrugama u donošenju odluka, izgleda nije dovoljno obvezujući
Na skupu su se okupili predstavnici iz 21 zemlje, 40 udruženja s područja zdravstva što na europskoj, što na nacionalnim razinama, uključujući stručnjake za zdravstveni sustav te predstavnike: Europske komisije, Europskog parlamenta, Europskog odbora za Gospodarstvo i socijalnu politiku (EESC, European Economic and Social Committee), nacionalnih i regionalnih institucija, udruga pacijenata, čak i Europskog udruženja privatnih bolnica.
Tijekom rasprave iskazane su i brojne bojazni oko toga kako će se Naputak 2011 / 24 / EU reflektirati na nacionalnu zdravstvenu politiku i na stanje u nacionalnim zdravstvenim sustavima.
U ulozi predstavnice Hrvatske udruge za promicanje prava pacijenata ukazala sam na vrlo veliku mogućnost zloupotrebe zdravstvenog sustava RH što bi za posljedicu moglo imati gotovo potpunu nedostupnost zdravstvenih usluga građanima Hrvatske. Razlog za moguću zloupotrebu je u tome što će vrhunske zdravstvene usluge u RH postati dostupne svim građanima Europe od 25. listopada 2013. godine, po višestruko manjim cijenama nego u drugim zemljama članicama EU. Stoga će osiguravajuće kuće imati jak razlog da svojim osiguranicima pomognu da potraže liječničku pomoć upravo u Hrvatskoj, jer će tada plaćati daleko manje nego li u vlastitoj zemlji. Kome će se po zdravstvenu pomoć obraćati hrvatski građani sa svojim ispražnjelim džepovima, EU nije baš zabrinuta. Ni jedan predstavnik EU institucije nije imao pripremljen odgovor, ali niti utješnu riječ za hrvatske građane, već su se svi složili kako bi tome lako moglo biti tako. Nedostatak jasnih ograda za mogućnost opisanog načina krađe rada zdravstvenih radnika, zapravo je jasan pokazatelj kako je ovo veliki razlog za zabrinutost hrvatskih građana.
