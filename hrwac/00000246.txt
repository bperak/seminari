U jučerašnjoj reakciji na izlaganje Milorada Pupovca u Hrvatskom saboru Ivan Jarnjak tvrdio je da je zločin u Varivodama istražen i da su počinitelji uhićeni i osuđeni. To nije točno. Točno je da nadležne institucije nisu ni na koji način sankcionirale zločin. Točno je da je optužnica podignuta ali nitko od počinitelja nije osuđen. Točno je da je srušen spomen križ za zločin. Točno je i da Jovanu Beriću sinu ubijenog i ubijene prijeti plaćanje parničnih troškova. Saborski zastupnik Ivan Jarnjak bio je na najvišim položajima u doba kad je zločin počinjen, u doba kad je zločin procesuiran i optuženi za počinjenje zločina oslobođeni. U tom svjetlu njegova izjava pokazuje ili krajnju nekompetentnost ili namjerno zavaravanje javnosti.
Ove će se godine obilježiti 15 godina od masakra u Varivodama, kad su u noći 28. rujna 1995. pripadnici Hrvatske vojske izvršili masovni pokolj Srba u tome bukovičkom selu, i to gotovo dva mjeseca nakon prekida ratnih djelovanja. Brutalno i bez povoda smaknuto je devet osoba, od kojih je najmlađa imala 60, a najstarija 85 godina. Petnaest godina od zločina ubojice su još na slobodi, iako postoje ozbiljne indicije tko su oni.
Zločinu u Varivodama prethodio je pokolj u Gošićima gdje je ubijeno sedmero staraca. Ni za to nitko nije odgovarao. U središtu Varivoda, sela koje je prije rata imalo gotovo 500 stanovnika a danas ih je svega nekoliko desetaka, do travnja ove godine stajao je skroman drveni križ s pločom i popisom ubijenih građana koji je srušen u travnju ove godine. Jovan Berić, Marko Berić, Milka Berić, Radivoj Berić, Marija Berić, Dušan Dukić, Jovo Berić, Špiro Berić i Mirko Pokrajac izrešetani su mecima, uglavnom na kućnim pragovima.
Njihova tijela su sahranjena u masovnu grobnicu u Kninu, a osim vanjskog pregleda nikada nisu obavljene obdukcije, nisu prikupljeni svi dokazi, nije provedeno kvalitetno balističko vještačenje. Svaki dokument, svjedočanstvo, izjava, raspoloživi podatak, navodi da je taj ratni zločin izvršen na izrazito okrutan način. Za zločin se sumnjičilo šestoricu pripadnika hrvatskih redarstvenih snaga, no nakon postupka pred Županijskim sudom u Zadru te ponovljenog suđenja na Županijskom sudu u Šibeniku, optuženici su oslobođeni krivnje, čime je istraga vraćena na početak, protiv nepoznatih počinitelja. Ni osam godina nakon završenog postupka pred šibenskim sudom nema novih saznanja te progona počinitelja tog zločina. Rodbina žrtava, tražeći zadovoljštinu od Republike Hrvatske na općinskim sudovima, doživjela je nove udarce pravosuđa koje je njihove tužbe odbilo te im dosudilo naplatu parničnih troškova, Jovanu Beriću iz Varivoda u iznosu od čak 54.000 kuna.
