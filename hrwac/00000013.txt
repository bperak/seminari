Zvijezda dobitnik nagrade ' Poslodavac godine za osobe s invaliditetom ' 
U Zagrebu su jučer, treću godinu za redom, dodijeljene nagrade za Poslodavca godine za osobe s invaliditetom u 2009. godini. Izbor su organizirali Fond za profesionalnu rehabilitaciju i zapošljavanje osoba s invaliditetom, portal MojPosao i Program Ujedinjenih naroda za razvoj (UNPD) u Hrvatskoj. 
Nagradom se nagrađuju poslodavci koji zapošljavaju osobe s invaliditetom i uključuju ih u radnu sredinu te na taj način promiču poštivanje različitosti na radnome mjestu. 
Ove godine nagrada za poslodavca godine za zapošljavanje osoba s invaliditetom u kategoriji velikih poduzeća pripala je Zvijezdi d. d. 
Zvijezda d. d. sustavno zapošljava osobe s invaliditetom od 2006 godine, a trenutno ih je 23. Sedamnaestero zaposlenika ima stalan posao, dok je šestero osoba zaposleno preko udruge Inkluzija. Nakon preuzimanja nagrade g. Igor Kodžoman direktor društva Zvijezda d. d. kazao je: " Zapošljavanjem osoba s invaliditetom pomaže se njihovoj integraciji i razvijanju osjećaja pripadnosti zajednici. Pravo na zapošljavanje puno je više od posla i radnog mjesta, jer je upravo to pravo kojim se vraća samopouzdanje osobama s invaliditetom i pravo kojim se otvaraju nove životne mogućnosti. " 
