Jučer je u Županji održan XII. Vigor barmen kup, natjecanje učenika ugostiteljskih škola Slavonije u spremanju koktela i barskih mješavina. Domaćin Vigor barmen kupa je Obrtničko industrijska škola a održan je u sklopu 46. Šokačkog sijela. Natjecalo se jedanaest natjecatelja iz Virovitice, Požege, Vinkovaca, Osijeka, Orašja (BiH) te domaćini, učenici škole Županja a za odlično raspoloženje među natjecateljima, gostima i gledateljima pobrinuli su se Tamburaši slavonske krvi te manekenke koje su nosile frizure učenica frizerske škole. 
Nazočne je pozdravio domaćin Vigor barmen kupa Ivan Duran te zahvalio Turističkoj zajednici grada Županja i gradu Županja na nesebičnoj pomoći u organizaciji ovog natjecanja i pozvao sve natjecatelje na slijedeće, XIII. izdanje ovog natjecanja. Prigodno se obratio i direktor TZ Županja Mirko Bačić koji je iskazao punu potporu ovom događaju te pozvao sve prisutne da posjete manifestacije koje slijede na ovogodišnjem Šokačkom sijelu. Ovogodišnji Vigor barmen kup proširen je za prezentaciju požeškog muzeja " Muzej u loncu " koju je vodila etnolog gradskog muzeja u Požegi Maja Žepčević - Matić - Ideja je da se napravi sajam starih zaboravljenih jela istočne Hrvatske te smo uz pomoć Zajednice društava turističkih vodića akciju pokrenuli. Ova nesvakidašnja promidžba starih jela naše Slavonije zaintrigirala je mnoge gurmane koji su ih mogli i kušati. U pripremi bezalkoholne mješavine u električnom mikseru prvo mjesto osvojila je Nives Knežević iz Osijeka dok je pripremi kratke i duge mješavine u ručnom mješaču najbolja bila Lorena Viljevac iz strukovne škole Virovitica. U slobodnom stilu pobjedu je odnio Toni Pedić iz Požege. 
