Generalni poglavar Reda bosonoge braće Blažene Djevice Marije od gore Karmela o. Saverio Cannistra i generalni definitor o. Albert Wach bili su u bratskom pohodu Hrvatskoj karmelskoj provinciji sv. o. Josipa od 31. siječnja do 6. veljače 2013.
Prvo su se 1. veljače susreli s najbrojnijom zajednicom u Remetama. Ondje su o. Generala pozdravili o. provincijal Vinko Mamić i samostanski prior o. Antonio-Mario Čirko, ističući njegovu brigu za hrvatsku provinciju i potrebu donošenja Bogom nadahnutih odluka. O. General istaknuo je kako dolazi u bratski pohod živoj provinciji koja je u porastu: Želim upoznati svoju subraću u Hrvatskoj i pomoći im. Najveći naglasak o. Saverio stavio je na zajednički život koji treba odisati terezijanskim karmelskim identitetom. S tom nakanom u čitavom se Redu ostvaruje zajedničko čitanje djela sv. Terezije Avilske u pripravi na 500. obljetnicu njezina rođenja 2015. godine. Razne aktivnosti i način na koji ih braća obavljaju ne smiju prevladati nad težištima zajedničkog života: molitvom, terezijanskom rekreacijom i zajedničkim susretima. To je osobito važno kad se ima u vidu porast zvanja i, shodno tome, imperativ kvalitetne formacije. Mi možemo dati puno i svijetu i Crkvi, ali ono što od nas Crkva i Gospodin zasigurno traže je naš redovnički poziv. To su naizgled male i neznatne stvari, ali možda upravo one mijenjaju svijet. To je svjedočanstvo drugačijeg čovještva. Mislim da u zemlji koja je prošla iskustvo rata to još više vrijedi, istaknuo je o. General.
Porastom zvanja pred HKP-u sv. o. Josipa postavili su se i strukturalni izazovi. Stoga su poglavari iz Rima posvetili dužnu pozornost i potrebnoj prenamjeni samostana i preraspodjeli dužnosti s ciljem ostvarenja boljih uvjeta za promicanje zvanja i formaciju odgojenika.
Nakon što su oci Wach i Cannistra između 2. i 4. veljače pohodili somborsku zajednicu, novicijatsku zajednicu u Krku te malenu zajednicu u Splitu te gradilište budućeg samostana, u Karmelu sv. Ilije na Buškom jezeru održana je 5. veljače plenarna skupština Provincije gdje se povela završna rasprava o donošenju potrebnih odluka. Prije zasjedanja Plenarne skupštine generalni predstojnik Cannistra predslavio je Euharistiju. U prigodnoj homiliji pozvao je braću da imaju jasno pred sobom svrhu svoga posvećenog života, i to na način da čvrsto usmjere svoj pogled u Isusa, Početnika i Dovršitelja vjere. U tom nastojanju ne treba se bojati vlastite slabosti ni bolesti jer one nisu zapreka Isusovoj pomoći, kako to pokazuju evanđeoske zgode izliječenja žene koja je bolovala od krvarenja i Jairove kćeri. Ono čega se treba bojati jesu vlastiti projekti koji se postavljaju iznad Božjih projekata.
U istom duhu o. General je u plenarnoj raspravi naglasio da je prvotni projekt bosonogih karmelićana terezijanska zajednica te da iz njega potom izvire specifični karmelski apostolat. Plenarna skupština imala je u vidu te poticaje kad se morala suočiti s konkretnim strateškim odlukama. Tako su donešene odluke o premještaju sjedišta novicijata iz Krka u Graz (Austrija), zatim o premještaju sjedišta postulature iz Remeta u Krk te o završetku gradnje stambeno-pastoralnog dijela novog splitskog samostana za potrebe zajednice. Ove odluke umnogome se mogu zahvaliti providnosnoj raspoloživosti Generalne kuće u Rimu i austrijske poluprovincije. Tim odlukama otvara se prostor ostvarenju bolje raspodjele braće u Provinciji, slojevitijem i pozornijem odgovaranju na formativne izazove te dugoročnoj mogućnosti prihvata novih zvanja. Uz to ostvaruje se novi obećavajući korak već potvrđene međuprovincijske suradnje s austrijskom braćom, kao i mogućnost boljeg odgovora na pastoralne potrebe župe sv. Mihovila Arkanđela u Splitu.
O. Vinko Mamić iskreno je zahvalio vrhovnim poglavarima na izuzetnoj osjetljivosti za stanje u hrvatskoj karmelskoj provinciji te izrazio zadovoljstvo što se suradnja s Generalnom upravom Reda nastavlja na već tradicionalno izvrstan način.
Posljednjega dana pohoda, 7. veljače, euharistiju je predslavio generalni definitor o. Albert Wach. Na tragu dvanaestog poglavlja Poslanice Hebrejima, koje govori o stezi Gospodnjoj, podsjetio je na iskustvenu i svetačku teologiju sv. Terezije Avilske. Takva teologija s jedne strane uvodi u intimno prijateljstvo s Bogom, a s druge omogućuje uočavanje stvarnoga zla koje prijeti čovjekovoj sreći. U istinskoj intimi s Bogom i iskustvu njegove ljubavi čovjek ima snage priznati vlastiti grijeh i zlo i dopustiti Bogu da ga ispravi te na taj način oslobodi i obnovi. Odbacujući postupiti na taj način Galilejci pokazuju da nisu upoznali Isusa, premda su odrasli s njim. Mi, naprotiv, u ovoj euharistiji dopustimo da Bog kazni naš grijeh i da nas izliječi, završio je o. Albert Wach.
Usprkos kratkoći trajanja susret s uvaženim gostima iz Rima imao je i trenutke srdačnoga bratskog druženja u večernjim satima, a završio je slavljem 8. sjednice Provincijalnoga savjeta gdje su se konkretizirale već spomenute odluke.
