Ana Krivičić 
Ana Krivičić je 30 godina karijeru gradila u Službi društvenog knjigovodstva filijala Rijeka (današnja FINA), a u nizu rukovodećih funkcija zadnja je bila pomoćnik glavnog direktora za poslove analize, kontrole i inspekcije. Godine 1993. okreće novu stranicu u karijeri i postaje partnerom i direktorom u HLB Inženjerskom birou gdje je i danas. U 46 godina rada stekla je veliko iskustvo u primjeni računovodstvenih i poreznih propisa, propisa koji uređuju financije u gospodarskom sustavu u najširem smislu, a u zadnjih 15 godina posebno u području revizije financijskih izvještaja i ostalih usluga povezanih s revizijom. Kao direktor, a sada predsjednik uprave stekla je veliko iskustvo u vođenju poslova Društva, komunikaciji s klijentima i zaposlenima po čemu se Društvo posebno prepoznaje. Svojim radom pruža primjer ostalim zaposlenicima težeći pritom da maksimalno profesionalno odradi svoj posao na zadovoljstvo klijenata, ali i zaposlenika, i to tako da svatko od njih izrazi maksimalno svoje profesionalne mogućnosti. Ima poseban afinitet raditi s mladima i prenositi svoje bogato znanje na njih, probuditi u njima humanost i pozitivna razmišljanja o svemu što rade. Smatra da upravo to, uz zalaganje i visoki profesionalizam, pridonosi sretnijem okruženju za svih, ali i unosi radost u sve ono što čovjek radi. Slobodno vrijeme voli provoditi u kazalištu uz ozbiljnu glazbu. Nekada se aktivno bavila gimnastikom i atletikom, a i danas je prati sportski duh, pa se veseli trenucima provedenim u hodanju i trčanju. 
Tomislav Ugrin 
Tomislav Ugrin je postao članom HLB Inženjerskog biroa 2001. godine. Njegov put bio je nekako logičan: od juniora, preko asistenta do menadžera. Danas je Tomislav partner u tvrtki, a uža specijalizacija mu je revizija, due diligence, consulting (IT, organizacijski,..), financijsko izvještavanje i računovodstvo. Kao član uprave bavi se i segmentima vođenja poslova Društva. U poslu ga vodi težnja za izuzetno profesionalnim obavljanjem posla na zadovoljstvo suradnika i korisnika usluga. Ono što kao djelatnik i partner želi postići je da HLB Inženjerski biro bude liderom u stručnosti i profesionalizmu u svom segmentu djelovanja i da svojim suradnicima može osigurati zadovoljstvo u radu, uz profesionalno usavršavanje i stalni rast, ali i materijalni prosperitet. Sklon je pozitivnom razmišljanju i pogledu naprijed u svakom trenutku. Oni koji ga poznaju znaju reći da ima viziju. U slobodnim trenucima najviše se posvećuje obitelji, a izuzetno voli odlaske u prirodu te druženje s prijateljima. 
Kristina Krivičić Ugrin 
Kristina Krivičić Ugrin karijeru u HLB-u započinje 2000. godine kao junior pod mentorstvom ovlaštenog revizora, potom postaje asistentom, pa voditeljicom tima revizije temeljnih i konsolidiranih financijskih izvještaja. Danas je menadžerica koja u manjem obimu radi na poslovima revizije, a uska specijalnost su joj računovodstvo i financijsko izvještavanje. Osim toga u Društvu ujedno obnaša i funkciju voditelja računovodstva. U svakom poslu trudi se profesionalno obaviti sve svoje zadatke na zadovoljstvo suradnika i klijenata. Kad nađe vremena za hobije, onda ga provodi uz knjigu ili klavir. Nekada se aktivno bavila sportom, kao gimnastičarka i trenerica. Kristina voli učiti druge, a osnovno zadovoljstvo i sreću pronalazi u trenucima koje provodi s obitelji i prijateljima. 
Zdenko Starčević 
Nakon bogatog radnog iskustva, od kojeg je najduže ono petnaestogodišnje u Sjemenarni Rijeka na mjestu rukovoditelja financija i računovodstva, Zdenko Starčević u travnju 2008. godine dolazi u HLB Inženjerski biro. Voditelj je tima revizije, menadžer, a uža specijalnost su mu revizije. Posebna motivacija u radu mu je sredina koja uči i napreduje i u kojoj je znanje najveći kapital. Kao i ostali HLB-ovci, sklon je timskom radu, pozitivnom razmišljanju, druženju i učenju drugih, a kao važnu vrijednost u životu uvijek ističe obitelj. 
Ika Bevandić 
Ika Bevandić Barbalić postala je članom tima HLB Inženjerskog biroa 2005. godine, a otada je napredovala od juniora preko mlađeg asistenta do seniora u reviziji. Stekla je značajno iskustvo sudjelujući u mnogim revizijama, a najnovije postignuće je i Certifikat ovlaštenog revizora. Radeći svoj posao teži maksimalnom profesionalizmu i kontinuiranom usavršavanju u struci. Prvenstveno je timski radnik, a njenu kreativnu stranu otkriva ljubav prema crtanju i dizajnu, kao i umjetnosti općenito. Obitelj, dijete, zdrava prehrana, ljubav prema životinjama i prirodi, humanost... to su tek neke od odrednica koje su Iki najbitnije u životu. 
Alen Ujčić 
Alen Ujčić radi na revizijama financijskih izvještaja od rujna 2007. godine. Već sada, gotovo na samom početku svoje karijere zna čemu treba težiti: profesionalnosti i što kvalitetnijem izvršenju postavljenih zadataka. Pritom učenjem i kontinuiranim usavršavanjem gradi karijeru ovlaštenog revizora. U slobodnim trenucima, kada nije zauzet revizorskim poslovima, uživa u šetnjama prirodom, trčanju, fitnessu i plivanju. 
Romana Lukić 
Romana Lukić specijalizira se za revizije financijskih izvještaja. Teži neovisnosti i samostalnosti u obavljanju postavljenih zadataka, visokoj razini znanja i stručnosti, te okruženju u kojem je naglasak na timskom radu. Svoje slobodno vrijeme najradije provodi u druženju s obitelji i dragim ljudima, po mogućnosti na otvorenom, u prirodi. Izuzetno važno joj je da ljudi s kojima radi razmišljaju pozitivno te da su skloni timskom radu i pomaganju drugima. 
Vesna Korlević 
kvalifikacije: diplomirani ekonomist pozicija: voditeljica ureda 
Vesna Korlević se pridružila timu HLB Inženjerskog biroa 2012. godine na mjestu voditelja ureda. Višegodišnjim radnim iskustvom u zemlji i inozemstvu razvila je organizacijske i komunikacijske sposobnosti, stekla stručna znanja i međunarodno iskustvo. Stečeno nastoji što uspješnije implementirati u svoj svakodnevni rad na zadovoljstvo klijenata, kao i svojih suradnika. Osim računovodstvenih poslova brine i o svim ostalim potrebama svojih suradnika i ureda. Vesna govori tečno tri svjetska jezika. 
Cilj joj je napredovanje i stalno stjecanje novih znanja i vještina. Teži profesionalizmu, odgovorna je i pozitivna osoba. Slobodno vrijeme najradije provodi sa svojom obitelji i nastoji ga što kvalitetnije iskoristiti boravkom u prirodi, u kinu i kazalištu, a posebice uživa u putovanjima. 
