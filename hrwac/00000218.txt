Online
Arhiv
Posjetitelji
Danas
99
Ukupno
177867
Vapaj siromaha iz misije
Dok u mjesecu listopadu obilježavamo u našoj domovini Dane kruha i zahvaljujemo dobrome Bogu za plodove zemlje, u Crkvi se istodobno proslavom Misijske nedjelje spominjemo misija i najsiromašnijih među siromasima koji su gladni i kruha i Krista. Život u blagostanju ne smije nam zastrti pogled prema ljudima i cijelim narodima koji pate.
Na jugu naše planete čuje se plač djece i odraslih osuđenih na glad i bolest koji su bijedom povezani. I taj vapaj postaje sve glasniji i preko misionara koji nam svjedoče o njihovim patnjama dopire do nas i tiče se svih nas.
" Ali ljudi braćo u Europi čujte me blago vama, što ste daleko i ne vidite toliko djece ispred naših vrata. Oni bi htjeli ući u naše dvorište u podne. Na silu bi htjeli ući i dobiti jedan tanjur graha ili riže ili žganaca Oni su gladni Plakao sam više puta ovdje u Africi i sada plačem. Zašto plačem? Ja plačem - što mnogi oko mene plaču, jer su gladni a strašno je biti gladan Plaču roditelji jer nemaju što dati svojoj djeci za jelo. Plaču djeca jer nemaju što jesti Zahvaljujući vašoj dobroti, u našem Domu sada svaki dan mnoštvo najsiromašnije djece i đaka dobiju jedan skromni obrok riže, graha i žganaca To je velika stvar. To me ispunja radošću. Ali ima još uvijek puno onih iza zida. To me boli "
Nad potresnim slikama mnoštva izgladnjelih, bolesnih, bijednih i nepismenih uzdišu misionari u Africi, Aziji i Latinskoj Americi. U tim područjima ima na milijune ostavljene djece siročadi. Izgladnjela i bez mogućnosti da pohađaju školu, izložena su izazovima da potonu na dno ljudskosti. Kakva je njihova perspektiva ako se svi budu smatrali da ih se taj problem ne tiče? Misionari ne mogu riješiti sve probleme, ali ako im plemeniti ljudi pomognu, mogu stvarati žarišta koja pokazuju izlaz iz bijede i put prema sretnijoj budućnosti.
Pomaganjem misija uključujemo se u naviještanje Evanđelja svim ljudima i narodima na našoj planeti i doprinosimo da se ublaže nevolje gladi i bolesti među najsiromašnijima.
Otvorimo se dijeljenjem darova vjere i kruha potrebama braće i sestara u bijedi. Neka nas velikodušno darivanje ispuni pravom duhovnom radošću koja dolazi od dobrog Boga.
Nedopustivo je da u 21. stoljeću diljem svijeta ljudi, posebice djeca, umiru od gladi, te da u ovom trenutku ima 800 milijuna ljudi u svijetu koji gladuju ili nemaju dovoljno hrane. U
svijetu godišnje od gladi i pothranjenosti umre 2,5 milijuna djece. Istovremeno, trećina hrane koja se godišnje proizvede u svijetu oko 1,3 milijarde tona - propadne ili se baci..
