Grand prix Croatia
Izvještaj i slike sa Grand prixa Croatia 2011. i 2012.
KARATE GRAND PRIX CROATIA 2011
Samobor; 15. siječanj 2011.
- OBJAVA ZA MEDIJE -
U Samoboru se 15. i 16. siječnja održao 20. po redu tradicionalni karate turnir GRAND PRIX CROATIA pod pokroviteljstvom Grada Samobora, Zajednice sportskih udruga i saveza zagrebačke županije, a u tehničkoj organizaciji Karate kluba Samobor. Suorganizator je i ovog puta bio Hrvatski karate savez.
Sponzori ovog velebnog međunarodnog natjecanja bili su tvrtka Anindol glavni spozor Funda d. o. o. iz Zaprešića, Euroasia d. o. o. iz Zagreba te Fitness klub Samobor.
Medijski pokrovitelji su i ovog puta bili Radio Samobor te Glasnik Samobora i Svete Nedelje.
Turnir je otvorio predsjednik Zajednice sportskih udruga i saveza zagrebačke županije Vladimir Bregović u pratnji tajnika Jure Horvata.
U dva dana je na natjecanju sudjelovalo 1350 sportaša iz 160 klubova 19 zemalja:
Jubilarni 20. tunir po redu je ujedno postao i najmasovniji turnir do sada.
I ove godine se realizirala želja i nastojanje organizatora turnira da se najboljim karatistima ove regije osiguraju kvalitetni kontrolni mečevi, a kadetima, juniorima i mlađim seniorima dobra provjera forme pred europsko prvenstvo koje će održati u Novom Sadu od 10. do 13. veljače 2011.
Stekao se dojam da je ove godine turnir bio kvalitativno na najvišoj razini do sada u svim uzrasnim kategorijama, a vrlo je jaka konkurencija bila i kod seniora koji su se nadmetali za atraktivne novčane nagrade. Bilo je mnoštvo odličnih i atraktivnih mečeva koji su podigli atmosferu na prepunim tribinama nove sportske dvorane u Samoboru.
Organizator turnira dodijelio je vrijedne novčane nagrade za najuspješnije seniore u otvorenoj kategoriji.
Prvo mjesto i 2000 EUR-a osvojio je hrvatski šampion Danil Domdjoni, oduševivši sve nazočne gledatelje ispunjene samoborske sportske dvorane. Pokazao je da se iako lagan, sa svega 63 kg, može nositi u otvorenoj kategoriji sa daleko težim i fizički jačim suparnicima. Danil je prezentirao pravu vještinu i svu ljepotu karate sporta.
Drugo mjesto je osvojio Mario Vučić, 500 EUR-a i sedmodnevno korištenje apartmana Funda na Šolti.
Treću nagradu i 500 EUR-a je osvojio Marko Miloš, dok se četvrtim mjestom i sa 250 EUR-a morao zadovoljiti samoborski borac Dario Svetić koji je imao gromovitu podršku s tribina.
Na kraju ovog velikog karate natjecanja stizale su riječi pohvale i čestitke organizatoru sa svih strana te su gotovo svi najavili svoj dolazak i naredne godine na 21. Grand prix Croatia.
