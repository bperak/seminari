Dobri zločesti dečko
Na vrhuncu svoje pjevačke karijere ugledni velški bas-bariton Bryn Terfel predstavio se i zagrebačkoj publici specifičnim programom biranih arija pretežito negativaca iz opernih djela, koje su skladatelji uglavnom pisali za duboke glasove. Na repertoaru toga pjevača svjetske karijere nalazi se mnogo takvih uloga, a posebno je cijenjen zbog svojih kreacija Figara i Falstaffa. Nastupa u svim velikim opernim kućama u svijetu, priređuje recitale, a vodi i vlastiti festival u Faenolu u sjevernom Walesu. Dobitnik je nagrada Grammy, Classical Brit Award i Gramophone za diskografska ostvarenja koja obuhvaćaju najrazličitiji repertoar, od opera Mozarta, Wagnera i Straussa do solo pjesama, američkog mjuzikla, velških pjesama i repertoara duhovnih pjesama. Britanska kraljica imenovala ga je komandantom Britanskog kraljevstva i dodijelila mu medalju za zasluge u glazbi. Dobitnik je i nagrade Shakespeare Zaklade Alfred Taepfer u Hamburgu.
Zanimanje za njegov koncert u Zagrebu bilo je veliko, a nastupio je s biranim programom te u suradnji sa Simfonijskim orkestrom i Zborom Hrvatske radiotelevizije i svojim dirigentom, stalnim suradnikom u sličnim projektima, uglednim velškim maestrom Garethom Jonesom. Njegovo iskustvo i znanje ne samo u opernom nego i u simfonijskom repertoaru odrazilo se na odličnu suradnju s našim orkestrom i zborom, koji je osim nastupa sa solistom izveo i nekoliko samostalnih točaka. Osim Uvertire operi Moć sudbine Giuseppea Verdija, koja je simbolički najavila program u kojem su dominirali negativci, prikladne su bile i uvertire Mozartovu Don Giovanniju i Offenbachovu Orfeju u podzemlju, kao i simfonijska pjesma Danse macabre (Mrtvački ples) Camilla Saint-Saënsa. Naši glazbenici, vođeni sigurnom rukom maestra Jonesa, bili su na visini zadatka. Posebno se isticao zbor u više pratećih ili samostalnih nastupa, a pripremila ih je Nina Cosseto (što, nažalost, nije bilo navedeno u inače vrlo dobro opremljenoj programskoj knjižici s prijevodima svih tekstova iz programa)
Bryn Terfel otvorio je svoju lepezu negativaca virtuoznom patter arijom nadriliječnika Dulcamare, Udite, udite, o rustici (Čujte, čujte, o seljani) iz Ljubavnog napitka Gaetana Donizzetija. Začinio ju je efektnim i duhovitim scenskim nastupom i od prve osvojio publiku. Besprijekorna je bila dramatska arija Mefista iz istoimene opere Arriga Boita, koja završava prodornim demonskim zviždukom (Son lo spirito che nega / Ja sam duh koji uvijek sve niječe). Slijedio je još jedan Mefisto, ali u Rondu o zlatnom teletu (Le veau d or) iz opere Faust Charlesa Gounoda. Iz te opere čuli smo i Zbor vojnika (Besmrtna slavo naših predaka). Kaspar, zao lovac iz Strijelca vilenjaka Carla Marije von Webera, predstavljen je arijom Schweig, schweig (Šuti, šuti), a okrutnog inkvizitora Scarpiju čuli smo u znamenitom Te Deumu iz Tosce Giacoma Puccinija. Impresivnu unutarnju snagu tog zlokobnog prizora dijelom je, nažalost, narušio preoštri i preglasni orkestar.
Bio je to nadasve reprezentativan koncert koji je uglednog gosta predstavio u najboljem svjetlu. U zahtjevnom i pažljivo odabranom programu pokazao je svu raskoš svojega lijepog nosivog glasa široka raspona, veliku vokalnu kulturu, muzikalnost i izrazitu sceničnost. Za razliku od mrkog pogleda s najavnog plakata svojega koncerta pod nazivom Bad Boys (Zločesti dečki), Bryn Terfel bio je vrlo simpatičan i dobro raspložen. Zabavio je suradnike na podiju i publiku u dvorani duhovitim kratkim komentarima i efektnim scenskim intervencijama pa se nadamo da ćemo ga još moći ugostiti u svojoj sredini.
