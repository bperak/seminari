Vino.rs: Vinarija Zdjelarević: Premijera berbe 2011
Vinarija Zdjelarević iz Brodskog Stupnika, kod Slavonskog Broda, jedna od prvih privatnih na prostoru ex YU, predstavila je nedavno mlada vina iz berbe 2011. Uz nova vina, vlasnik Davor Zdjelarević podelio je sa nama i neka zanimljiva opažanja o promeni klime i posledicama koje to može da ostavi na vinarstvo.
Iako osnovana 1985. godine, vinarija Zdjelarević nastavlja gotovo vek i po dugu tradiciju ove porodice. Njen vlasnik i osnivač kratko je živeo u Los Anđelesu pre nego što ga je ljubav prema vinu vratila u rodni kraj, gde je nasleđenu dedovinu, stare dobre vinograde, obnovio, proširio i počeo proizvoditi vino koje ubrzo postaje prvo brendirano vino u Hrvatskoj
Zdjelarević je na međunarodnim takmičenjima osvojio mnoštvo nagrada, od kojih mu je najzdraže srebro na Chardonnay du Monde 2002. godine.
Danas ova vinarija proizvodi godišnje više od 150.000 boca vina sa ukupno oko 20 hektara vinograda u Slavonsko-Brodskom vinogorju.
Ostvarenje sna Zdjelarević je, kaže, dugo maštao da se bavi ovim poslom, ali je zakon zabranjivao privatne vinarije. Tako je završio za kuvara Međutim, kada se zakonska regulativa promenila, 1985. godine je višedecenijsku porodičnu tradiciju pravljenja vina stavio pod krov nove moderne vinarije, postavši tako jedan od prvih privatnih vinara u Jugoslaviji. Imao je tada 30 godina. Biloje to ostvarenje dugogodišnjeg sna, kaže danas. Prve zasade podigao je šest godina kasnije i to upravo ove u kojima je sada smešten i hotel. Davorova vina bila su među prvima iz hrvatskih privatnih vinarija koja su imala sertifikat o zastićenom geografskom poreklu.
U savršeno opremeljenom podrumu ove moderne vinarije probali smo praktično sve: Sauvignon, Chardonnay, Riesling, Graševinu, Manzoni, Rose, Cabernet sauvignon i kupažu CMS (cab. sauvignon, merlot, syrah). Najsnažniji utisak ostavila je malo poznata sorta manzoni, nastala ukrštanjem šardonea i rajnskog rizlinga. Čini se da je pokupila najbolje od oba roditelja. Vino je muškatne arome, na ukusu nije mnogo slatko, već je više privlačno, koketno i izuzetno pitko.
Što se ostalih vina tiče, iako još sveža i u nedovršenom stadijumu procesa koji se odvijaju u podrumu, sva nagoveštavaju odličan potencijal. Godina za nama bila je izuzetno sušna, što je pogodovalo povećanim količinama šećera u grožđu, pa su samim tim i vina sa nešto više alkohola.
Nakon kratkog prolaska kroz vina iz berbe 2010, za finale smo otvorili suva i vrhunska Zdjelarevićeva vina Nagual Grand Cuvee bijeli 2007 (chardonnay / sauvignon) i klasični Bordeaux cuvee, Nagual Grand Cuvee crveni 2007. Ova vina raskošnih aroma, jakih tela i savršeno uklopljenih kupaža su trenutno najpoznatiji proizvod Vinarije Zdjelarević. Oba su sa srednjim potencijalom starenja i malo jačih cena za region iz kojeg dolaze.
Vinski odmor Osim organizovanja vinskih edukacija i seminara, s obzirom da je u sklopu vinarije Zdjelarević Hotel i restoran koji već četiri godine za redom spada među 100 najboljih restorana u Hrvatskoj, pruža se i mogućnost romantičnog venčanja u samom vinogradu. Ukoliko želite ići na jahanje, voziti bicikl, šetati ili jednostavno odmarati u tišini na balkonu sobe sa pogledom na vinograd, sve to možete u ovom malom mestu idealnom za kontinentalni turizam.
Kroz razgovor o novim vinima, neminovno smo došli i do sve nepredvidljivije klime. Gospodin Zdjelarević čak tvrdi da su klimatske promene evidentne, da se u protekle dve decenije izmenilo mnogo toga u vinogradima, od načina obrade i navodnjavanja, do vremena berbe, te da danas kontinentalna vina imaju parametre nekadašnjih primorskih loza. To daje određene prednosti i mogućnost vinogradarima da sade i gaje sorte koje do sad nisu mogle davati povoljne karakteristike kako bi se od njih pravila ozbiljna vina:
Mene zato ne čudi da su posađeni prvi ozbiljni plantažni zasadi loze u Švedskoj. Koliko god to zvučalo kao naučna fantastika, možda ćemo uskoro piti švedska vina, pomalo u šali, pomalo ozbiljno kaže Davor Zdjelarević
