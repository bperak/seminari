U blagdanskom ozračju
Vrijeme Adventa uvijek pruža nešto svečaniji ugođaj u kojem je i posljednji ovogodišnji koncert ciklusa U salonu Očić dobio posebnu auru. S pogledom na snježne grane arboretuma, uz treperavu svjetlost svjećica i biranu glazbu, ozračje Salona ususret Božiću i ovoga je puta zračio toplinom, dobrotom i zahvalnošću. Vrijeme je to i za dodjelu godišnjih nagrada Društva za promicanje orguljske glazbene umjetnosti Franjo Dugan. Za proteklu godinu 2010. dodijeljene su tri nagrade Franjo Dugan u obliku plakete iz radionice akademske umjetnice Ljerke Njerš, koje je obrazložila predsjednica Društva Ljerka Očić, a dobitnici su Cyntia Hansel Bakić, Dalibor Cikojević i Edmund Andler Borić. Operna prvakinja i ugledna pedagoginja Cyntia Hansel Bakić predstavila je u ciklusu Kućnih koncerata Iz salona Očić program američkih skladatelja izuzetnom uvjerljivošću i šarmom, posebice interpretacijama skladbi Georga Gershwina.
Pijanist Dalibor Cikojević je uz svoje pijanističko umijeće predstavio i svoj spisateljski talent. Bio je to maštovit glazbopis njegova novog romana Virtuozi, muze i striptiz, romana koji na originalni način priča o životima ljudi čije je sudbine odredila i usmjerila glazba. Uz govorene ulomke iz romana, umjetnik je izvodio odgovarajuću glazbu iz opusa Beethovena, Liszta, Francka i Papandopula. Orguljaš Edmund Andler Borić osvojio je pak nagradu Franjo Dugan za kontinuirano promicanje orguljske glazbe kako na umjetničkom tako i u organizacijskom pogledu. Zapažen je njegov predan rad na osnivanju orguljskog festivala Ars organi Sisciae i na obnovi zamrlog ljetnog festivala Orgulje zagrebačke katedrale, koji je upravo ovoga ljeta ponovno zaživio punim sjajem. Umjetnik posebnu brigu posvećuje i orguljskoj baštini poticanjem na obnovu instrumenata i oživljavanjem glazbenog života u malim sredinama, posebice u regiji Siska i Petrinje.
Program posljednjeg ovogodišnjeg koncerta U salonu Očić, ujedno treći u tekućoj sezoni, priredili su vrsni mladi umjetnici sopranistica Ana Lice i bas Marko Mimica, te orguljaši Katarina Javora i Mirko Jankov. Prigodni program s djelima od baroka do današnjih dana sastojao se od vokalnih skladbi uz pratnju orgulja koje su bile dopunjene i djelima za orgulje solo. Ana Lice je pjevanje studirala kod Lidije Horvat Dunjko i Giorgia Suriana, a Marko Mimica kod Vlatke Oršanić, Martine Zadro i još privatno kod Vitomira Marofa. Uz solidne zanatske temelje i urođene glasovne predispozicije, mladim se pjevačima vrata karijere širom otvaraju. Doduše potrebno je i daljnje usavršavanje, ali raduje što je očit znatni napredak, naročito kod Marka Mimice, dok Ana Lice treba usavršiti kontrolu daha, stabilnost glasa i ujednačenost registara. Oboje su ostavili vrlo dobar dojam. Orguljaši Katarina Javora i Mirko Jankov bivši su studenti Ljerke Očić na Muzičkoj akademiji u Zagrebu. Predstavili su se u dobrom svjetlu, bilo u pratnjama pjevača ili samostalno.
Duhovna glazba Ivana Lukačića (motet za bas i orgulje Trahe me post te), Francesca Durantea (motet Vergin, tutto amor za bas i orgulje), Georga Bizeta (Agnus dei, za sopran i orgulje), Antonína Dvořáka (Zapjevajte Gospodinu za bas i orgulje) i Louisa Couperina (U noći zvjezdanoj, pastorala za sopran, bas i orgulje) lijepo se sljubila sa židovskim skladbama Aarona Marka Rothmüllera (Micol Chamudot za sopran i orgulje) i Maurica Ravela (Kaddisch za bas i orgulje), kao i s Prezrenom nevjestom (Sposa son disprezzata) Geminiana Giacomellija / Antonija Vivaldija i s još jednom domaćom popevkom Sve se okreće Tomislava Uhlika. A sve je popraćeno i solističkim nastupima na orguljama s tokatama Girolama Frescobaldija i Georga Muffata. U dodatku su svi sudionici tog lijepog i srčano predstavljenog programa zajedno s publikom otpjevali popularnu božićnu pjesmu Narodi nam se Kralj nebeski.
