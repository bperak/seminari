Kastracija kućnih ljubimaca
Kastracija je operacija koja nam pomaže u očuvanju zdravlja kućnih ljubimaca, kao i kontrolu razmnožavanja životinja koje nisu predviđene za selektivan uzgoj.
Što je kastracija, odnosno sterilizacija?
Kastracija je operativno uklanjanje dijela spolnih organa životinja. Kod ženki se uklanjaju maternica i jajnici, odnosno kod nekih vrsta samo jajnici, dok se kod mužjaka uklanjaju testisi.
Vlasnici često koriste izraz« sterilizacija », no taj naziv je tehnički netočan, jer sterilizacija znači da životinja ima spolne organe, ali oni nisu u funkciji.
Danas je kastracija rutinski operativni zahvat koji se provodi ambulantno, traje kratko, nosi minimalan rizik, te je oporavak vrlo brz.
Kastracija ženke: ovariotomija i ovariohisterektomija, u čemu je razlika?
Izraz ovariotomija odnosi se na zahvat u kojemu se uklanjaju samo jajnici, dok je ovariohisterektomija zahvat u kojemu se uklanjaju jajnici i maternica.
U mačaka i ženki tvorova najčešće se provodi ovariotomija, dok se kod kuja provodi ovariohisterektomija.
Prednosti ovariotomije su što zahvat kraće traje i oporavak je brži, no, prednosti ovariohisterektomije su te što eliminiramo rizik od kasnijih bolesti kao što su karcinomi maternice, piometre, smanjuje se mogućnost obolijevanja od tumora mliječnih žlijezdi
U današnje vrijeme, većinom se napustila praksa provođenja ovariotomije kod kuja, iz razloga što se kod kuja kojima su uklonjeni samo jajnici i dalje mogu javiti druge bolesti vezane uz reproduktivne organe, te se vrši samo ovariohisterektomija, dok je praksa vađenja samo jajnika i dalje ostala za mačke, tvorice i zečice, jer je kod njih pojava karcinoma maternice, tumora mliječnih žlijezdi i piometre puno rjeđa nego kod kuja.
Razlozi ZA kastraciju:
1) zdravstveni:
- prosječan životinji vijek kastrirane životinje je 2 - 3 godine duži nego kod nekastrirane životinje.
- Kastracijom životinje značajno se reducira pojava tumora mliječnih žlijezdi, odnosno u slučaju rane kastracije (prije 6 mjeseci života), mogućnost pojave tumora mliječne žlijezde iznosi manje od 0,05 %.
- Ovariohisterektomijom, odnosno uklanjanjem jajnika i maternice, sprječavamo nastanak piometre (klikni i saznaj više), vrlo teške bolesti koja se kod kuja pretežno javlja u starijoj dobi (premda se zna javiti i kod vrlo mladih ili vrlo starih kuja). Liječenje piometre je vrlo skupo i dugotrajno i najčešće završava hitnom operacijom čiji ishod nije uvijek pozitivan. Čak i nakon operacije, kod životinja koje su oboljele od piometre mogu se javiti problemi sa jetrom, bubrezima i drugim organima kao posljedica dugotrajne gnojne upale u organizmu, te jakih lijekova koji se koriste za liječenje. JEDINA DJELOTVORNA METODA SPRJEČAVANJA PIOMETRE JE KASTRACIJA
- kastriranjem mužjaka sprječavamo razne tumore i ostale bolesti prostate.
- kastracije je OBAVEZNA za kriptorhide (klikni i saznaj više), jer je testis zaostao na za njega anatomski nepravilnom položaju te je zbog toga izložen stalnoj iritaciji, koja često dovede do prelaska u tumore ili karcinome. Također može doći do torzije testisa što je za životinju izuzetno bolno.
Jednostranim kriptorhidima se uklanja i pravilno spušteni testis, kako bi se spriječilo parenje, jer je kriptorhizam nasljedan.
- obavezno treba kastrirati FELV / FIV pozitivne mačke (klikni i saznaj više), kako bi se spriječilo širenje bolesti među mačjom populacijom. Također, rana kastracija muških mačaka smanjuje mogućnost oboljevanja of FIV (Feline Immunodeficiency Virus), s obzirom da je primarni način zaraze ugriz bolesne mačke, a kastrirani mačori se u pravilu ne upuštaju u borbe sa drugim mačorima.
- kastrirani ljubimac postaje privrženiji vlasniku i ima manje sklonosti bježanja od kuće, borbe sa drugim životinjama, skakanja po nozi i sl.
- te su promjene posebno vidljive kod muških mačaka, koje prestanu biti agresivne prema vlasniku, prestanu obilježavati teritorij posebno neugodnim mirisom urina, prestanu odlaziti od kuće u vrijeme parenja i vraćati se nakon nekoliko tjedana, mršavi i izranjavani. Također, smanjuje se mogućnost stradavanja u prometu, jer se ne udaljavaju previše od kuće. No, i dalje ostaju vrhunski lovci, bez obzira na kastraciju.
3) Kontrola razmnožavanja
Kastracija mužjaka i ženki je jedini 100 % učinkovit način kontrole razmnožavanja životinja koji sprječava stvaranje novih generacija neželjenih životinja koje završe lutajući po cesti, bivaju bačene u šume ili jame te uglavnom ugibaju od gladi, žeđi i bolesti ili stradavaju pod kotačima automobila. Manji broj njih biva ulovljen i eutaniziran u veterinarsko-higijenskim servisima ili budu do kraja života osuđeni na male boksove u azilima gdje zbog velikog broja životinja i nedostatka novca i ljudstva često budu bez minimalnih uvjeta za život.
Dezinformacije:
Nažalost, puno vlasnika odustaje od kastracije, ili nepotrebno produžuje period prije kastracije, jer su čuli razne zablude i dezinformacije, kao što su:
1) Životinje moraju imati barem jedno leglo prije kastracije, jer je to zdravo za njih.
Ne, ne moraju imati niti jedno leglo. Štoviše, ukoliko je ženka kastrirana prije prvog tjeranja, mogućnost dobivanja tumora na mliječnim svedena je skoro na 0,5 %. Kuja neće postati ništa inteligentnija niti privrženija zato što je imala leglo. S samo jednim leglom povećava se broj pasa, koje je ionako teško udomiti, te štenci najčešće završavaju bačeni u šume, ubijeni ili u azilu. Za samu kuju je svejedno dali je imala ili ne leglo. Štoviše, odgovoran vlasnik neće dopustiti da kuja ima leglo, nego će ju kastrirati prije ili barem kontrolirati njezino kretanje, kako se ne bi sparila.
2) Kastrirane životinje su debele.
Isto tako zabluda. Životinja se ne deblja zato što je kastrirana, nego iz razloga što unos energije premašuje potrošnju energije. Dakle, zato jer jede previše ili se kreće premalo. Znanstveno je dokazano da poslije kastracije energetska potreba organizma pada za 15 - 30 %. Dakle, odmah nakon kastracije, životinju treba staviti na kalorijski laganu hranu tzv. light formule, ili smanjiti unos hrane. Životinje čiji su se vlasnici pridržavali naputaka nisu dobile na težini. Više o debljini možete saznati ovdje.
3) Kastrirane životinje su lijene
Još jedna zabluda Dali znate da je gotovo svi psi-spasioci kastrirani? A za njih se nikako ne može reći da su lijeni Želja životinje za kretanjem ili igranje isto tako ovisi o vlasniku i njihovoj interakciji, kao i o karakteru same životinje.
4) Kastrirani psi ne mogu biti čuvari
Kastrirani psi su jednako dobri čuvari kao i nekastrirani. Pas čuva teritorij jer ga smatra« svojim », a ne zbog spolnih hormona.
5) Nehumano je kastrirati, odnosno to je neprirodno i nije fer prema životinji
Netočno. Nehumano je ne kastrirati životinju. Životinja više pati kada ima hormone, a ne može reagirati na način na koji joj nagon govori. Npr. Patnjom bi se moglo nazvati ono što prolazi nekastrirani mužjak dok se u susjedstvu kuje« tjeraju », kojem nagoni govore da se mora spariti sa kujom, a on ne može do kuje jer je zatvoren u boksu, nego što bi se moglo reći da pati npr. kastrirani mužjak koji nema takvih problema. Isto tako, više pati kuja koja mora proći kroz graviditet, porod i skrbiti o mladuncima, da bi joj ti mladunci nakon nekog vremena bili oduzeti, nego kuja koja je sterilizirana. Isto tako, više pati kuja koja se« tjera »a vlasnik pokušava otjerati čopor mužjaka koji pokušavaju skočiti na nju, nego sterilizirana kuja koja živi u mirnom suživotu sa psećjim " susjedima ".
Evo što se događa sa neželjenim životinjama i onima koje dospiju u krive ruke:
Komplikacije poslije kastracije su vrlo rijetke i javljaju se u otprilike 2 - 4 % slučajeva, i to u pravilu zbog ne pridržavanja uputa danih vlasnicima. Najčešće komplikacije su:
Pucanje unutarnjih šavova ponekad se događa kod kuja, u pravilu zbog vlasnikovog nepridržavanja uputa, kada je životinji dopušteno da skače. Prvih nekoliko dana, životinji treba biti onemogućeno skakanje. Ukoliko se radi o izrazito hiperaktivnoj životinji koju vlasnik ne može kontrolirati, u dogovoru sa veterinarom, prvih nekoliko dana se može davati lagani sedativ.
2. Lizanje ili čupanje šavova 4. - 5. dan poslije sterilizacije, kada rana počne cijeliti, životinje znaju lizati ranu jer ih svrbi. Ukoliko vlasnik ne može kontrolirati životinju, treba joj se staviti« elizabetanski ovratnik ». On životinji ne smeta, s njim može jesti i piti, jedino joj je onemogućeno lizanje rane.
3. Inkontinencija: javlja se u 1 - 4 % steriliziranih kuja, najčešće preko 25 kg težine. Taj problem se brzo i učinkovito rješava lijekovima.
Kastracija je rutinski zahvat koji zahtjeva minimalnu hospitalizaciju, oporavak (klikni i saznaj više) je brz, pa je ljubimac već drugi dan vraća normalnom životu. Kastracija je JEDINI način preveniranja bolesti kao što su piometra, povećanje prostate i određene vrste tumora. Dakle, kastracija nije mučenje životinje, nego obaveza svakog odgovornog vlasnika koji voli svoju životinju i želi da njegov ljubimac živi duže i zdravije. Također, ona je obaveza svakog ljubitelja životinje koji ne želi da potomci njegovog ljubimca lutaju cestama, bivaju zlostavljani ili napušteni.
