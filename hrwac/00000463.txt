U sklopu Natječaja koje je provelo Ministarstvo obitelji, branitelja i međugeneracijske solidarnosti iz područja projekata usmjerenih zaštiti djece od opasnosti kojima se izlažu prilikom korištenja računala, interneta i drugih sredstava komuniciranja na daljinu, Udruga Nemesis provela je istraživanje pod nazivom Čemu služi računalo.
Korisnici obuhvaćeni projektom su djeca u dobi od 7 do 14 godina koja pohađaju Osnovne škole Bakar i Hreljin te Područne škole Kukuljanovo, Škrljevo, Praputnjak, Zlobin i Krasica, odnosno ukupno 588 djece. U informatičkim radionicama koje Udruga organizira sudjeluju djeca iz svih navedenih osnovnih i područnih škola te su na taj način odabrani korisnici i za ovaj projekt.
a prikupljanje podataka primijenjen je instrument u obliku upitnika, s pitanjima otvorenog, zatvorenog i kombiniranog tipa, a odgovori su bili jednostruki i višestruki.
Anketni upitnik ispunilo je ukupno 403 učenika tako da je obrada podataka obavljena na tom uzorku. Provedeni su standardni postupci kvantitativne analize, odnosno statistička analiza u istraživanju. Anketiranje je provedeno u listopadu 2008. godine. Anketa je bila anonimna.
U istraživanju se pošlo od tri hipoteze:
1. Računalo i internet zauzimaju važno mjesto u svakodnevnom životu djece.
2. Intenzitet primjene računala i internetskih sadržaja koje djeca preferiraju indikatori su potencijalnog utjecaja računala i interneta na djecu.
3. Primjena računala i interneta i njihovih sadržaja povezana je s obiteljskom situacijom.
Primijenjene su metode istraživanja: deskriptivna i kauzalna metoda, kojima se pokušalo utvrditi i analizirati:
1. neka obilježja obiteljske situacije djece i njihovih interpersonalnih komunikacija,
2. količinu vremena provedenog za računalnim, ali i televizijskim ekranom te neka obilježja slobodnog vremena
3. kvantitetu primjene računala i programsko-sadržajne preferencije djece te potrebu upotrebe računala u izvršavanju svakodnevnih školskih obaveza i dodatnog informatičkog obrazovanja
4. mišljenje ispitanika o dobrim i lošim stranama računala
5. kvantitetu korištenja različitih uređaja i sredstava kojima se može snimiti ili isporučiti zvučni, video ili tekstualni sadržaj
6. neka obilježja korištenja interneta i raznih internetskih servisa
7. povezanost ispitivanih problema s odabranim socijalnim obilježjima djece.
Upitnik je sadržavao nekoliko nizova varijabli. Varijable za ispitivanje
- socijalnih obilježja (spol, razred, stupanj obrazovanja oca i majke, broj članova u kućanstvu, zaposlenost roditelja),
Istraživanje je provedeno u Osnovnoj školi Bakar sa područnim školama Kukuljanovo, Škrljevo, Krasica te Osnovnoj školi Hreljin sa područnim školama Praputnjak i Zlobin. Ukupan broj učenika u tim školama je 588. Od ukupno 339 učenika u OŠ Bakar anketi je pristupilo 195 učenika (57,52 %), dok je u OŠ Hreljin od 249 učenika pristupilo 208 (83,53 %).
Istraživanju je pristupilo 403 učenika (68,54 % od ukupnog broja učenika), od čega 198 muških (49,13 %) i 205 ženskih (50,87 %) osoba. Na pitanja o stručnoj spremi roditelja, najviše ih je odgovorilo da mame imaju SSS (64,52 %), VSS (19,85 %) i NKV (8,44 %), dok očevi imaju SSS (58,06 %), VSS (24,81 %) te NKV (7,44 %). Na pitanja tko od roditelja radi, 66 % ispitanika je odgovorilo da rade oba roditelja, u 6,45 % slučajeva radi samo mama, dok u 24,32 % slučajeva radi samo tata. Na pitanje o broju članova u užoj obitelji, najviše ih je odgovorilo sa brojem 4 (51,61 %), zatim 5 (20,35 %), 3 (14,14 %) te 5 i više (11,41 %). 85,36 % ispitanika odgovorilo je da ima brata ili sestru, što se slaže sa slučajem kada je broj članova uže obitelji veći od 3 (83,37 %).
Prema anketnim pitanjima o služenju računalima, 92,56 % ispitanika izjavilo je da posjeduje računalo kod kuće. Njih čak 44,17 % ima računalo u vlastitoj sobi, a 86,6 % smatra da je važno imati računalo u kući. 92,56 % ispitanika zna se služiti računalima, a najviše njih (78,41 %) njime se služi samostalno, bez pomoći. Najviše ispitanika ipak ne koristi računalo svaki dan (59,06 %), a na pitanje koliko vremena provode za računalom najviše njih (34,03 %) odgovara sa " svakih nekoliko dana ". Oni koji su odgovorili da koriste računalo svaki dan (38,21 %), izjavljuju da računalo koriste " više od jednog sata dnevno " (47,4 %).
Na pitanju ispitanicima da li im roditelji ograničavaju vrijeme provedeno na računalu, najviše ispitanika odgovara sa " ne " (ali uz omjer 48,64 % naspram 46,4 % koji odgovaraju sa " da ", uz 4,96 % neodgovorenih).
Na pitanje da li gledaju TV svaki dan, njih 91,07 % odgovara potvrdno, a roditelji ograničavaju vrijeme koje provode za TV ekranom samo za 39,7 % njih. Isto tako, samo 51,86 % roditelja ograničava svojoj djeci gledanje neprimjerenih sadržaja, poput horora ili filmova za odrasle.
Ispitanici najčešće koriste računalo za igru (66,5 %), a vrlo slični postotak uopće nema niti jedan program za pomoć pri učenju (66,25 %). Najpopularniji program za učenje je " Učilica " (15,74 %). Zanimljivo je da 61,04 % ispitanika ipak smatra da im je računalo potrebno za izvršavanje školskih obveza.
68,85 % mališana od prvog do četvrtog razreda želi da im se uvede informatika kao nastavni predmet i to od prvog razreda. Stariji kolege, njih 83,64 % zadovoljni su sa predmetom informatike u školi.
Samo 17,62 % ispitanika izvaninstitucionalno se dodatno informatički obrazuje.
49,63 % ispitanika smatra da je računalo opasno, ali njih 71,46 % ipak smatra da računalo ima više dobrih strana.
Kada se igraju, ispitanici to čine najčešće svaki dan (63,52 %), a do igrica dolaze nabavkom cd i dvd medija (49,63 %) i preko interneta (4,71 %), dok njih 33,75 % koristi oba izvora. Najpopularniji žanrovi igara su akcije (34,74 %), kvizovi (12,90 %) te strategije (11,66 %). Najpopularnije igre po izboru ispitanika su " Grand Theft Auto - GTA San Andreas i Sims ". Najpopularniji izbor prilikom igranja je " putovati i doživljavati pustolovine " (44,91 %), te " biti snažan i tući se " (14,64 %), a u igrama se ispitanicima najviše sviđaju junaci (45,16 %) te računalna grafika (20,35 %). Najviše ispitanika smatra da su igre zabavne (47,89 %).
Mobilni telefon ima 79,90 % ispitanika (59,02 % iz skupine do 1 - 4 razreda, do čak 97,27 % ispitanika iz starijih razreda). Od skupine iz 5 - 8 razreda, njih 72,27 % zna povezati mobitel sa računalom radi prijenosa vizualnih, zvučnih ili tekstualnih zapisa. Čak 92,73 % starijih ispitanika zna koristiti memorijske kartice radi manipulacije digitalnim zapisima. Također, njih 95,91 % svakodnevno koristi digitalni fotoaparat, a 87,73 % video kameru integriranu u mobilni aparat. (Može se zaključiti da velik broj ovih zapisa pronalazi svoj put ka internetu).
68,69 % od ukupnog broja ispitanika uključeni su u neku slobodnu aktivnost. 70,29 % njih bavi se sportom, a 6,88 % svira neki instrument.
Internetom se iz vlastitog doma koristi 64,26 % ispitanika. Od te skupine ispitanika, njih ga 85,71 % koristi, od čega 14,67 % svakodnevno. Najviše ih koristi internet radi " zabave i igrica " (47,88 %), surfanja (12,36 %), skidanja glazbe (9,27 %) te skidanja gotove lektire (7,34 %). Od ukupnog broja ispitanika, 73,45 % smatra internet važnim dijelom njihove svakodnevice, a 4,22 % (smatra da " bez interneta ne mogu živjeti " (to je čak 15 % ispitanika koji svakodnevno koriste internet kod kuće).
50,91 % starijih ispitanika (5 - 8 razred) posjeduje vlastitu e-mail adresu. 61,36 % njih dopisuje se sa stvarnim osobama, ali 4,09 % (njih 9) dopisuje se sa osobama koje ne poznaju (oni su potencijalne žrtve). Što se tiče socijalnih servisa za komuniciranje, ova skupina poznaje " chat ", tj. neobavezno brbljanje za tipkovnicom (88,18 %) i nešto manje " forum " tj. elektronski sustav za dopisivanje i komentiranje (za njega zna " samo " 31,36 %). 40,45 % ispitanika starije skupine koristi se ovim servisima.
Na pitanje znaju li na što se misli ako se govori o opasnostima na internetu, 47,89 % od svih ispitanika odgovara potvrdno.
Engleski jezik uglavnom ne predstavlja prepreku prilikom korištenja internetom (samo njima 11,66 %), dok 21,84 % ispitanika smatra da bi bilo bolje da je sve na hrvatskom jeziku.
Od onih koji se služe internetom, za " Facebook " servis zna njih 59,18 % (13,11 % iz skupine mlađih i 65 % iz skupine starijih razreda), a njih čak 4,08 % (10 ispitanika) posjeduje vlastiti profil. Za " Myspace " servis zna njih 48,98 % (12,02 % mlađih i 51,82 % starijih), a njih 1,22 % (3 ispitanika) posjeduje vlastiti profil. Važno je napomenuti da je posjedovanje profila na ovim servisima nedozvoljeno od strane pružatelja usluga toj dobnoj skupini, radi njihove zaštite. Youtube je legalan servis koji mogu koristiti maloljetne osobe, za njega zna 82,45 %, a njih 3,24 % (8 ispitanika) već je objavila svoje video snimke. Na pitanje da li im roditelji zabranjuju gledanje određenih sadržaja, 51,84 % odgovara potvrdno (najčešće sadržaje za odrasle), a 44,49 % negativno (Zaključak: nad njima roditelji vjerojatno nemaju kontrolu).
U slijedećim pitanjima osvrtat ćemo se samo na ona pitanja koja su odgovorena (nećemo postotak odgovora umanjivati za one koji nisu odgovarali na pitanja).
Na pitanje s kim razgovaraju o sadržajima koje su vidjeli na internetu, njih 48,47 % odgovara " s prijateljima ", dok čak 21,36 % uopće ni sa kim ne govori o tome što viđa na internetu. Iako većina (86,52 %) izjavljuje da nije doživjela neugodno iskustvo putem interneta ili mobitela, njih 3,45 % (11 ispitanika to doživljava više puta odnosno često) (Zaključak: elektronski mobbing). Sada dolazimo do svojevrsnog paradoksa, jer se čak 57 ispitanika izjasnilo na pitanje o kakvom je neugodnom iskustvu bila riječ (45,61 % vrijeđanje, 26,32 % neželjena odn. uvredljiva pitanja, 21,05 % ostalo - npr. o intimi te strašljivom sadržaju).
Na pitanje da li bi prijavili zlostavljanje na internetu izjasnilo se je 299 ispitanika (74,19 %). 10,7 % odgovorilo je da se ne bi jer se boji, 2,34 % ne bi jer se srami, 51,84 % prijavilo bi roditeljima, 1,67 % prijavilo bi školskom psihologu, 5,35 % najboljoj prijateljici, 10,7 % članu obitelji i 17,39 % policiji.
37,97 % ispitanika koji su pristupili anketi je ispunjavalo anketu uz pomoć roditelja (69,95 % iz skupine mlađih i samo 11,36 % iz skupine starijih razreda).
U opisnom pitanju Što bi želio / željela naučiti raditi na računalu a da sada ne znaš? najčešći odgovori bili su: izrađivati svoju web stranicu, blog, brzo tipkati, programirati igrice, raditi u photoshopu, pržiti cd-e i skidati muziku s interneta. Na pitanje smatraš li da je računalo opasno 44,49 % smatra da je računalo opasno (zbog virusa, zračenja) a 52,85 % smatra kako računalo nije opasno. Među ovim odgovorima našlo se i nekoliko duhovitih poput: Pa nije opasno neće me ugrist. Internet stranice koje se načešće posjećuju su: www.youtube.com, www.igre123.net, www.google.com, www.gizdic.com / igre / (poznatije kao Larina igraonica), www.miniclip.com, hr.wikipedia.org, www.besplatne-stvari.com te www.stardoll.com.
Od ukupnog broja ispitanika od 1 - 4 razreda 70,27 % odgovorilo je kako im roditelji zabranjuju gledanje nekih sadržaja na internetu, u opisnom dijelu pitanja svi su naveli kako je zabranjeni sadržaj pornografija. Od 5 - 8 razreda 41,80 % ima zabranu pregledavanja određenih sadržaja (također pornografija, i nasilje) dok 54,50 % ispitanika nema takvih roditeljskih zabrana.
Od ukupnog broja ispitanika 136 je izrazilo svoje mišljenje o anketi.
Pozitivno mišljenje o anketi ima 83 % ispitanika, negativno mišljenje poput ovo mi je dosadno i bez veze ili trebalo bi se provoditi istraživanje o životinjama, a ne o internetu
ima 3 % ispitanika. 10 % ispitanika je uz svoju pohvalu dodalo kako anektni upitnik sadržava previše pitanja, a 4 % je napisalo kako anketa nije za učenike prvih razreda (u pravilu su to roditelji koji su djetetu pomogli da ispuni anketu).
INTERPRETACIJA
Važnu ulogu u tome na koji način djeca koriste računala imaju njihovi roditelji i obitelj te na njima leži odgovornost. Naime, kao i kod hrane za tijelo, oni odlučuju hoće li djetetu kao predjelo ponuditi smoki, čips ili će mu oprati jabuku. Tako je i u ovom slučaju s radom na računalu, jer oni trebaju selektirati, osmisliti i ponuditi kvalitetan sadržaj. Nevezano uz to koriste li i sami računalo u svom svakodnevnom radu i koriste li se njime više ili manje uspješno, trebaju pokazivati zanimanje za djetetov rad na računalu. Posebno je važno i neophodno definirati pravila korištenja i postaviti jasna ograničenja. (npr. ne više od sat vremena dnevno i ne navečer pred spavanje) u dogovoru s djetetom. Podatak koji upućuje na činjenicu da je i roditelje potrebno educirati jest taj da djeca, njih 29,69 računalo ima u dnevnom boravku. U 70,69 % slučajeva računalo je smješteno na nekom drugom mjestu, većinom u spavaćim sobama. Smatramo kako je na taj način roditeljima smanjena mogućnost nadzora nad onim što dijete radi, posebice u slučaju chatanja, eventualnih uvredljivih poruka ili fotografija neprimjerenog sadržaja.
Budući da je djeci izuzetno važno kada njihova kreativnost može biti materijalizirana sadržaji sa računala trebaju se pokušati prenijeti u stvarni život. To može biti neki njihov ispisani crtež kojeg će zalijepiti na zid ili frižider, ili neko vidljivo, a posebno mjesto. Međutim, i pored toga ili ukoliko u kućanstvu nema pisač, s djecom treba razgovarati, pratite njima omiljene sadržaje te razmijenjivati misli i osjećaje koje ti sadržaji potiču.
Odrasli, često zbog svog vlastitog nesnalaženja sa novim tehnologijama, prepuštaju dijete samome sebi i na taj način ga izlažu nepotrebnim opasnostima i utječu na to da računalo postaje medijem otuđenja.
Djeca se danas s računalima susreću od najranijih dana. Zadatak je nas odraslih da ih na to pripremimo kako bi dijete bilo sposobno i spremno samnostalno i kompetentno rabiti računalo, kako prektički tako i teorijski. Računalo treba biti samo jedno od edukacijskih sredstava, a računalne sadržaje treba povezivati sa stvarnim životom, čime se smanjuje potencijalna opasnost otuđenja. Računalo potiče dijete na eksperimentiranje, ustrajnost, kreativnost i znatiželju i treba ga predstaviti kao izražajno sredstvo, kao jedan oblik stvaralaštva. Također, treba promatrati kako oni reagiraju te razgovarati s njima o sadržajima s kojima su se susreli.
Sve, pa i računalo valja koristiti s mjerom i svrhom jer u protivnom ono gubi smisao.
Grafikonom 4 prikazano je za što se ispitanici najčešće koriste računalom. Jasno je vidljivo kako je među korisnicima najviše onih koji se računalom koriste najviše za igranje igrica (40 %).
ZAKLJUČAK
Tema istraživanja je u koju svrhu djeca koriste računalo. Pritom su postavljena dva cilja: da se utvrdi koliko se djeca koriste računalom i koje sadržaje preferiraju. Fokusiranje na te dimenzije primjene računala proizašlo je iz pretpostavke da je računalo važno u suvremenom društvenom životu. To govori da znatno utječe na široku publiku, pri čemu su djeca onaj njezin dio koji pobuđuje najveće zanimanje. Potencijalni utjecaj računala na djecu u Hrvatskoj neistražen je problem, pa je uvid u to koliko su i kojim računalnim sadržajima djeca izložena tek početna razina analize.
Empirijsko istraživanje provedeno je na uzorku od 403 učenika svih razreda osnovne škole (od 1. do 8. razreda). To znači da je riječ o djeci srednje dobi te djeci u kasnom djetinjstvu i početku puberteta, što u znatnoj mjeri određuje dobivene rezultate. Anketno prikupljanje podataka provedeno je u svima osnovnim i područnim školama na području grada Bakra.
U radu iznesena je interpretacija dobivenih rezultata i na njima zasnovanih zaključaka. Ovdje valja naglasiti da se ispitivanje djece nije usredotočilo isključivo na računalo. Naime, kako je računalo promatrani kao neizbježna sastavnica svakodnevnoga života, ispitivanjem su nužno zahvaćena i neka druga bitna područja dječje svakodnevice.
Za bolje razumijevanje medijskoga ponašanja i preferencija djece bilo je potrebno dobiti neke podatke o njihovu obiteljskom životu i okolini. Ti rezultati pokazuju da većina djece živi u obiteljima gdje su roditelji srednje ili visokoobrazovani, većini su oba roditelja zaposlena, a tek svaki deseti živi samo s jednim roditeljem. Također većina djece ima jednog ili dvoje braće / sestara.
Slobodno je vrijeme ono područje svakodnevnoga dječjeg života u kojem su manje izložena nadzoru odraslih. U ovom istraživanju slobodno se vrijeme analiziralo zato što se djeca tada prepuštaju aktivnostima po vlastitom izboru i stoga što se tu najviše primjenjuju računala. Najdojmljiviji je nalaz da su kontakti s prijateljima manje zastupljeni od gledanja televizije. S prijateljima se uglavnom druži u igri, što je primjereno životnoj dobi ispitanika. Analiza je pokazala da način provođenja slobodnoga vremena ponekad ovisi o spolu, dobi i zaposlenosti roditelja.
Korištenje računalom razmjerno malo ovisi o različitim socijalnim obilježjima djece. Razlike se uočavaju u vremenu posvećenom radu na računalima te sadržajnim preferencijama. Također, velika razlika postoji među učenicima nižih i viših razreda osnovne škole, iako je svima zajedničko korištenje računala većinom za igru. Rezultati pokazuju da roditelji imaju vrlo malo utjecaja na to kako će se njihova djeca koristiti računalima, pa su ona ponekad ili nikad tema razgovora. Osim roditelja ni drugi odrasli, kao učitelji, ne razgovaraju s djecom o medijima, njihovoj uporabi ili sadržajima. To pokazuje da se razgovor o računalima i računalnim sadržajima prepušta prijateljima i utjecaju šire okoline.
Istraživanja provedena dosad pokazala su da računala mogu biti dobri i loši. Kakvi će oni biti i kakve će učinke imati ovisi ponajprije o njihovoj primjeni. Kada se ta uporaba promatra s obzirom na publiku, kao dobar odnos prema računalima pojavljuje se informatička pismenost.
Nalazi ovoga istraživanja i postojeća komunikacija o računalnim sadržajima ne ohrabruju. Roditelji prepuštaju djeci da se sama snalaze u velikom svijetu računala, posebice internetskih sadržaja i propuštaju prigodu za nenametljivu edukaciju i usmjeravanje djece.
Šanse da današnji naraštaji postanu medijski pismeniji još su manje ako se takva zadaća prepusti školama, jer nema naznaka da se obrazovni proces namjerava nadopuniti osposobljavanjem za bolje razumijevanje računala i internetskih sadržaja. No unatoč tome potrebno je obrazovati djecu za korištenje računalima i tu roditelji imaju veliku odgovornost. To je zahtjevan proces koji traži kompetentnost i ustrajnost, a malo je vjerojatno da se većina roditelja iz pukih gledatelja može prometnuti u računalne stručnjake. Zato bi za početak bilo dosta da zajedno s djecom prate njima omiljene sadržaje te razmijene misli i osjećaje koje ti sadržaji potiču. Takav pristup računalnim sadržajima preduvjet je osmišljena i selektivna korištenja računalima od čega bi trebali imati korist i djeca i roditelji. Podjela zajedničkoga iskustva mogla bi ujedno povećati svakodnevnu komunikaciju djece i roditelja, otvarajući dodatni prostor za bolje međusobno poznavanje i razumijevanje, koje će u kasnijoj dobi biti ozbiljno stavljeno na kušnju.
