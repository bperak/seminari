U petak, 24. svibnja 2013. na Medicinskom fakutetu Sveučilišta u Zagrebu održat će se Dan doktorata doktorskog studija Biomedicina i zdravstvo. Program Dana doktorata obuhvatit će predavanja renomiranih istraživača i doktoranada koji će na više od 150 postera prikazati čime se bave i što namjeravaju istraživati najmlađe generacije budućih znanstvenika na Medicinskom fakultetu. Dan doktorata otvoren je za znanstvenu javnost i za sve zainteresirane.
Senat Sveučilišta u Zagrebu, na sjednici održanoj 16. travnja 2013. godine donio je Pravilnik o izmjenama i dopunama Pravilnika o Postupku vrednovanja studijskih programa doktorskih studija Sveučilišta u Zagrebu. Dokument možete preuzet ovdje.
Sveučilište u Zagrebu započinje postupak periodičkog unutarnjeg vrednovanja doktorskih studija koji se održavaju na temelju jamstva Senata te Dopusnica MZOS-a. Studiji s dopusnicama iz 2006., 2007. i 2008. godine ulaze u postupak periodičkog unutarnjeg vrednovanja u 2013. g.
Detaljne informacije o provođenju postupka periodičkog unutarnjeg vrednovanja možete naći ovdje.
eSTUDENT kao jedna od najistaknutijih studentskih udruga u Hrvatskoj ove godine 8. put zaredom organizira Business Plan Contest. Radi se o studentskom natjecanju u pisanju poslovnih planova koje je pod pokroviteljstvom Predsjednika RH dr. sc. Ive Josipovića. Natjecanje je otvoreno za sve studente (uključujući i doktorande) iz RH te z apočinje 16. siječnja u 15 sati u dvorani 3 na Ekonomskom fakultetu u Zagrebu, a prijave traju od 7. do 31. siječnja. Natjecanje je edukativnog karaktera jer omogućava mladim i perspektivnim osobama da napišu dobre poslovne planove, realiziraju ideju i ostvare svoje poduzetničke snove te ih dovodi u kontakt s investitorima i poslovnim partnerima. Osim novčane nagrade, BPC studentima nudi nova iskustva i korisna saznanja koja će im pomoći u daljnjem profesionalnom razvoju. Budući da je Business Plan Contest idealna prilika za sve studente koji već imaju ideju, ali i one kojima će ona tek pasti na pamet tijekom radionica, pozivamo ih da se prijave i okušaju u pisanju poslovnih planova. Za sve dodatne informacije pratite Facebook stranicu Business Plan Contest te web stranicu http://www.estudent.hr/bpc ili kontaktirajte na e-mail bpc@estudent.hr.
12. prosinca 2012. na Sveučilištu u Zagrebu održan je skup pod nazivom Supporting Personal and Professional Development of Doctoral Candidates
Skupom je zaključen projekt Razvoj transfernih vještina tijekom doktorske izobrazbe koji je financiran sredstvima Fonda za razvoj Sveučilišta. Na konferenciji su sudjelovali dekani, prodekani za znanost, voditelji doktorskih studija, mentori te svi ostali uključenima u proces doktorske izobrazbe. Na konferenciji je raspravljano o važnosti razvoja dodatnih vještina doktoranada i važnosti planiranja razvoja njihove karijere te o sustavu potpore koju sveučilišta mogu ponuditi svojim doktorandima prilikom toga procesa, s naglaskom na ulogu koju u tome mogu imati doktorske škole.
Na sjednici održanoj 20. studenoga 2012. Senat Sveučilišta u Zagrebu, donio je Odluku o priznavanju doktorskih tema za doktorske kandidate koji su stjecali stupanj doktora znanosti izvan doktorskog studija. Prema toj Odluci, doktorski kandidati koji nisu obranili doktorski rad izvan doktorskog studija do zakonski propisanoga roka, imaju pravo upisati se na doktorski studij Sveučilišta u Zagrebu, prema uvjetima koje određuje sastavnica na kojoj kandidat upisuje studij. Ukoliko je kandidatu Senat prihvatio temu doktorskog rada nakon 1.1.2009. istu temu stručno vijeće sastavnice može priznati kao temu doktorskog rada na doktorskom studiju bez upućivanja u novi postupak prijave i ocjene doktorske teme, ako utvrdi da je tema istraživački relevantna.
U organizaciji Sveučilišta u Zagrebu u Poslijediplomskom središtu Dubrovnik Sveučilišta u Zagrebu, od 2. do 5. rujna 2012., održan je treći UNICA PhD Master Class. Tema ovogodišnjeg susreta bila je profesionalni i osobni razvoja doktoranada - How to Support Professional and Personal Development of Individual Doctoral Candidates: Methods, Measures, Instruments, Tools. Program je obrađivao mogućnosti potpore koja se pruža doktorandima tijekom doktorske izobrazbe, od praćenja doktorandova napretka tijekom studija i provođenja istraživ, mentorstva te programa razvoj dodatnih vještina. Više o programu možete pročitati ovdje.
U utorak, 24. siječnja 2012. na Sveučilištu u Zagrebu održano je treće, posljednje predavanje u sklopu ciklusa o doktorskim školama na kojem je gostovao zamjenik ravnatelja Sveučilišta u Aberdeenu (University of Aberdeen) prof. dr. sc. Dominic Houlihan. Prof. Houlihan govorio je o sustavu doktorskih škola u Velikoj Britaniji, razlozima za uspostavu te o modelima i načinu njihova funkcioniranja. Tijekom svoga izlaganja prof. Houlihan dotakao se i drugih važnih pitanja vezanih uz doktorsku izobrazbu, kao što je povećanje broja doktoranada, kvaliteta mentorstva na doktorskom studiju te zapošljavanje mladih doktora znanosti. Prezentaciju s predavanje možete pogledati ovdje.
U utorak, 17. siječnja 2012. na Sveučilištu u Zagrebu održano je drugo predavanje u sklopu ciklusa o doktorskim školama pod nazivom Humboldt Graduate School and Doctoral Education at Humboldt Universität zu Berlin. Gošća predavačica bila je dr. sc. Brigite Lehman, ravnateljica Humboldt Graduate School, koja je govorila o organizaciji doktorskih škola u Njemačkoj, o kvaliteti u doktorskoj izobrazbi, o prednostima koje organizacija doktorskih programa u doktorske škole pruža doktorandima, o programu za razvoj transfernih vještina u sklopu doktorske škole te potporama koje doktorandi mogu ostvariti unutar sustava doktorske škole.
U utorak, 20. prosinca 2011., na Sveučilištu u Zagrebu, prof. dr. sc. Katja Breskvar, Predstojnica Doktorske škole Sveučilišta u Ljubljani, održala je predavanje pod nazivom Renovation of Doctoral Studies in Europe According to Bologna Process: Example of University of Ljubljana. Predavanje je otvorila prorektorica za istraživanje i tehnologiju prof. dr. sc. Melita Kovačević, predstavivši ciklus predavanja o doktorskim školama kojim se želi pokrenuti inicijativa za osnivanje doktorskih škola na Sveučilištu u Zagrebu. Predavanju su prisustvovali voditelji doktorskih studija, prodekani za znanost i ostali stručnjaci uključeni u organizaciju doktorskih studija na Sveučilištu u Zagrebu.
Kvaliteta mentorstva ne ovisi samo o mentoru, već i o kvaliteti odnosa mentora i doktoranda. To može uspjeti samo ako su zahtjevi koji se stavljaju pred obje strane u jednakoj mjeri transparentni i razumljivi. Iz toga razloga Sveučilište je odlučilo prilagoditi i prevesti niz preporuka za mentore i doktorande objedinjenih u knjižici Zajedno do doktorata. Knjižica je izašla iz tiska u travnju 2011., a dostupna je i u elektroničkom obliku na mrežnoj stranici Ureda za doktorske studije i programe.
U nakladi Sveučilišta u Zagrebu tiskan je Vodič kroz doktorski studij na Sveučilištu u Zagrebu. Svrha Vodiča je pružiti doktorandima i onima koji tek planiraju upisati doktorski studij informacije o doktorskom studiju na Sveučilištu u Zagrebu, ali i informacije o doktorskoj izobrazbi općenito: što je to doktorski studij, kako ga upisati, te kako izgleda doktorski studij od upisa do promocije. Vodič u elektroničkom obliku možete preuzeti ovdje.
U ponedjeljak 10. listopada 2011. u Auli Rektorata održan je se skup " Transferable Skills in Doctoral Education ". Skup je održan u sklopu projekta Inovacija, komunikacija i menadžment u znanosti: razvoj generičkih i transfernih vještina mladih istraživača " financiranog iz programa " Znanje i otkrića " Zaklade Adris. Tijekom ovog jednogodišnjeg projekta realizirano je niz radionica za doktorande na temu znanstvenog pisanja, prezentacije rezultata istraživanja, pisanja projektnih prijedloga, projektnog menadžmenta, suradnje s gospodarstvom, komercijalizacije rezultata istraživanja, stvaranja mreže profesionalnih kontakata te planiranja karijere mladih doktora znanosti.
U organizaciji UNICA-e (Network of Universities from the Capitals of Europe) od 28. kolovoza do 1. rujna 2011. u Poslijediplomskom središtu Dubrovnik Sveučilišta u Zagrebu održan je drugi UNICA Master Class: " Toolkit for Supervison in Doctoral Education ". Gostujući predavači bili su Barbara Evans (University of British Columbia, Kanada) i Hans Sonneveld (Centre for Graduate and Research Schools, Nizozemska). Više...
Senat Sveučilišta u Zagrebu na 15. sjednici u 342. akademskoj godini (2010. / 2011.) održanoj 5. srpnja 2011. donio je Odluku o donošenju Pravilnika o postupku vrednovanja studijskih programa doktorskih studija Sveučilišta u Zagrebu. Pravilnikom se uređuju uvjeti za ustrojavanje i pokretanje novih studijskih programa, uvjeti za donošenje odluke Senata za izvođenje studijskih programa, sadržaj prijedloga studijskih programa, sadržaj elaborata o studijskom programu, postupak vrednovanja prijedloga studijskih programa te uvjeti za periodično vrednovanje studijskih programa. Pravilnik stupa na snagu osmog dana od objave na oglasnoj ploči i mrežnim stranicama Sveučilišta.
Sveučilište u Zagrebu domaćin je prvog sastanka o regionalnoj suradnji sveučiliša na području doktorskih studija i istraživanja koji se održao 31. svibnja 2011. Na sastanku je sudjelovalo dvadesetak predstavnika sveučilišta iz Albanije, Austrije, Bosne i Hercegovine, Crne Gore, Italije, Slovenije i Srbije. Sudionici skupa razmotrili su različite mogućnosti zajedničke suradnje te odredili glavne korake koji će dovesti do izrade akcijskog plana za regionalno povezivanje i suradnju sveučilišta na području doktorskih studija i istraživanja. Više...
Na temelju članka 21. Statuta Sveučilišta u Zagrebu, Senat Sveučilišta u Zagrebu na 12. sjednici u 342. akademskoj godini (2010. / 2011.) održanoj 10. svibnja 2011. donio je ODLUKU o reguliranju plačanja slušanja i polaganja ispita pojedinih kolegija doktorskog studija na drugoj sastavnici Sveučilišta te o reguliranju plačanja školarine doktorskog studija doktorandima koji rade na sastavnicama Sveučilišta, a doktorski studij pohađaju na Sveučilištu ili drugoj sastavnici koja je matična za područje, polje ili granu njihovog doktorata.
Na Sveučilištu u Zagrebu 19. travnja 2011. održan je skup Supervison in Doctoral Education. O novim pristupima te iskustvima i problemima u mentorstvu govorili su stručnjaci sa sveučilišta u Beču, Ljubljani, Frankfurtu i Zagrebu. Skup, na kojem je prisustvovalo više od stotinu sudionika, otvorila je prorektorica za istraživanje i tehnologiju prof. dr. sc. Melita Kovačević naglasivši važnost mentorstva kao centralnog mjesta uspješne doktorske izobrazbe koja treba rezultirati ne samo izvrsnim doktorskim radom, već izvrsnim doktorom znanosti. Više...
Na Sveučilištu u Zagrebu u razdoblju od 28. do 29. ožujka 2011. održana je prva u nizu radionica za mentore u doktorskoj izobrazbi. Radionica je okupila mentore koji planiraju preuzeti svoje prvo mentorstvo u sklopu doktorskog studija. Na radionici pod nazivom Professionalization of PhD Supervision sudjelovao je 21 budući mentor, a radionicu je vodio dr. Johan Sonneveld, osnivač Netherland Centre for Research and Graduate Schools, Sveučilište u Utrechtu. Rezultate evaluacije održane radionice možete pogledati ovdje.
U nakladi Sveučilišta u Zagrebu tiskan je prijevod Salzburg II preporuka koje sadržavaju niz natuknica o uspješnosti i preprekama koje valja ukloniti u procesu reforme doktorske izobrazbe, te prijevod Europske povelje za istraživače i Kodeksa o novačenju istraživača - dva dokumenta koji su ključni elementi politike kojom Europska unija želi učiniti istraživanje privlačnom karijerom, što je vitalno važan aspekt njene strategije poticanja rasta gospodarstva i zapošljavanja. Spomenute publikacije možete preuzeti u elektroničkom obliku:
Senat Sveučilišta u Zagrebu na 8. sjednici u 342. akademskoj godini (2010. / 2011.) održanoj 15. veljače 2011. donio je Odluku da je završni rok za obranu doktorskog rada te stjecanje doktorata znanosti izvan studija 15. kolovoza 2011. Na temelju posebne molbe doktoranda o kojoj odlučuje nadležno tijelo sastavnice Sveučilišta, navedeni rok može se produžiti najkasnije do 5. kolovoza 2012. godine.
Ured za doktorske studije i programe Sveučilišta u Zagrebu poziva sve doktorande da se upišu u Oline bazu doktoranada (OBAD).
OBAD je online baza Sveučilišta u Zagrebu pomoću koje se vodi evidencija o upisanim doktorandima i prati se njihov napredak na doktorskom studiju. Podatke u bazu upisuju sami doktorandi, koji bazi mogu pristupiti putem stranice Ureda za doktorske studije i programe ili izravno na adresi OBAD - a.
Na svečanoj dodjeli donacija i stipendija održanoj 27. listopada u Velikoj čitaonici Hrvatskog državnog arhiva, Sveučilištu u Zagrebu dodijeljena je donacija iz programa Znanje i otkrića za projekt Inovativnost, komunikacija i menadžment u znanosti: razvoj generičkih i transfernih vještina mladih istraživača. Projekt je nastao pod vodstvom prorektorice za znanost i tehnologiju prof. dr. sc. Melite Kovačević, a za njegovo provođenje zadužen je Ured za doktorske studije i programe Sveučilišta u Zagrebu. Predviđeno trajanje projekta je godinu dana, a dodijeljena sredstva u iznosu od 100.000 kuna namijenjena su mladim istraživačima - doktorandima - s ciljem razvijanja prenosivih vještina (generic and transferable skills). Više...
Primjedbe, prijedlozi i sugestije članova akademske zajednice ili fakultetskih vijeća dostavljaju se na Rektorat Sveučilišta u Zagrebu na e-mail adresu Ureda za doktorske studije i programe: doktorski.studiji@unizg.hr. Javna rasprava traje do 20. rujna 2010. godine.
U organizaciji Centra za doktorske studije (Center for Doctoral Studies) Sveučilišta u Beču, u razdoblju od 14. do 25. lipnja 2010., održana je radionica o mentorstvu na doktorskim studijima. Cilj radionice bio je naglasiti važnost procesa mentorstva kao temeljne komponente u doktorskoj izobrazbi te pružiti znanstvenicima mogućnost za diskusiju o ulozi i obvezama mentora na doktorskim studijima. O mentorstvu na doktorskim studijima govorilo se iz različitih perspektiva: izražen je stav i viđenje sveučilišta te se o ulozi mentora i procesu mentoriranja govorilo kroz tri faze doktorskog studija: upis na doktorski studij, istraživanje, obrana doktorskog rada i razvoj karijere. Jedan od željenih ishoda radionice je stvoriti dobre temelje za nastanak priručnika dobre prakse o mentorstvu na Sveučilištu u Beču.
U Berlinu je od 4. do 5. lipnja 2010. održana treća godišnja konferencija EUA - Council for Doctoral Education, u organizaciji Freie Universität Berlin, na kojoj su sudjelovali i predstavnici Sveučilišta u Zagrebu predvođeni prorektoricom za znanost i tehnologiju prof. dr. sc. Melitom Kovačević. Konferencija je održana u znaku pet godina od donošenja Salzburške deklaracije kojima su postavljeni temelji za reformu doktorskih studija postavljajući smjernice za uspostavu strukturiranih doktorskih studija, kako u Europi tako i u Hrvatskoj.
EUA-CDE i Sveučilište u Wageningenu organizirali su radionicu Building a research environment for Doctoral Education koja je održana 15. i 16. travnja 2010. u Wageningenu (Nizozemska). Mnoga sveučilišta unaprjeđuju svoje doktorske programe kao odgovor na nove zahtjeve društva (kvaliteta, transparentnost) i tržišta rada. Europski doktorski programi moraju privlačiti najbolje kandidate iz Europe i svijeta. Što čini doktorski program privlačnim? Što je to dobar doktorski program? Kako definirati i procijeniti vrijednost doktorskog programa te kako osigurati poboljšanje kvalitete programa? Cilj radionice bio je odgovoriti na navedena pitanja, razmijeniti ideje i učiti iz najboljih europskih i svjetskih praksi.
Pravilnikom se uređuje ustroj i izvođenje doktorskih studija na Sveučilištu u Zagrebu, nositelj, oblici i trajanje studija, uvjeti upisa, način izvedbe studija, nastava i istraživanje, postupak prijave, ocjene i obrane doktorskog rada, prava i obveze studenta doktorskog studija (doktoranda) i mentora, načini mjerenja kvalitete, te druga pitanja vezana za ustroj i izvođenje doktorskih programa.
U sklopu konferencije Reforma visokog obrazovanja: inventura 2010. održana su predavanja na temu Doktorski studiji i europski fondovi za istraživanje i razvoj. O problemima doktorskih studija u Hrvatskoj govorili su prof. dr. sc. Danica Škara, Sveučilište u Splitu, prof. dr. sc. Neven Budak, Sveučilište u Zagrebu, Filozofski fakultet, prof. dr. sc. Ignac Lovrek, Sveučilište u Zagrebu, Fakultet elektrotehnike i računarstva, predvođeni prof. dr. sc. Melitom Kovačević, prorektoricom za znanost i tehnologiju i članicom Upravnog odbora Vijeća za doktorsku naobrazbu Udruge europskih sveučilišta (EUA CDE).
Od 20 - 23. rujna u Dubrovniku u organizaciji UNICA-e i Sveučilišta u Zagrebu održana je prva u nizu radionica koje će se baviti problematikom doktorskog obrazovanja i organizacije doktorskih studija. Mjesto održavanje bio je Poslijediplomski središte Dubrovnik, a sudjelovalo je više od dvadeset vrhunskih stručnjaka iz raznih europskih zemalja kao i predstavnici Sveučilišta u Zagrebu predvođeni prorektoricom za znanost prof. dr. sc. Melitom Kovačević.
Radionicu je organizirala Agencija za znanost i visoko obrazovanje i Sveučilište u Zagrebu zajedno s nacionalnim ekspertima za provedbu Bolonjskog procesa, prof. dr. sc. Melitom Kovačević i prof. dr. sc. Danicom Škara. Predavači i voditelji radionica bili su prof. dr. sc. Melita Kovačević, Sveučilište u Zagrebu, prof. dr. sc. Danica Škara, Sveučilište u Rijeci, prof. dr. sc. Bojan Polić, Sveučilište u Rijeci i prof. dr. sc. Zdravko Lacković, Sveučilište u Zagrebu.
