Pinokio
Autor: Carlo Collodi;
režija: Mario Kovač;
glume: Filip Detelić i Petra Radin;
dramaturgija: Jadranka Bargh;
scenografija i kostimografija: Patricio Alejandro;
glazba: Tomislav Babić.
Pinokio je čudesna priča bezbroj puta ispričana i bezbroj puta postavljena na pozornicu. No drveni dječak koji prolazi kroz fantastične avanture da bi postao pravim dječakom toliko fascinira da potiče na novo pričanje i nova uprizorenja. SCENA GORICA nije odoljela izazovu. Imamo svog Pinokija Kao da je u Turopoljskom lugu niknuo. Mogu kojekakvi lažljivci svoj nos navlačiti koliko im drago i tvrditi da ga nemamo, ali on je tu U Galženici, a po potrebi i na pozornicama u užoj i daljoj okolici. Kakav je, takav je, naš je. Drveni, pravi. Postao je dečko na svom mjestu. Eh, kad bi i u stvarnosti, a ne samo u kazalištu, svi drveni dugonosci postali pošteni - gdje bi nam bio kraj. Naš Pinokio razveselit će djecu i (možda) podučiti odrasle. Važnija su djeca, jer odrasli su uglavnom nepopravljivi. (M.)
Mario Kovač neobičan je redatelj, što redatelj - čovjek Bavi se svime i svačime, od rock glazbe do " Milijunaša ", od građanskih inicijativa, pisanja pjesama i proze do vođenje disko programa. Naravno, glavno područje mu je kazališna režija. A i tu je neobičan: reda sve redom - od " normalnih " kazališnih predstava u " pravim kazališnim kućama do off predstava, od scenskih spektakala (mjuzikl " Za dobra stara vremena "), opera (" Maršal "), predstava kazališta slijepih (na toj će temi i doktorirati) do dječjih predstava. Naročit kakav jest, prirodno je došao do Velike Gorice.
Mario Kovač, redatelj: Kad bismo čitali samo novinske članke o djeci i mladima, stekli bismo dojam da oni ne rade ništa drugo osim što se zabavljaju, luduju i međusobno mlate. Rijetko kad se u medije probije neka pozitivna, topla i afirmativna priča o djeci koja stvaraju, smišljaju i kreativno promišljaju. I priča o drvenom lutku koji je zaslužio postati pravi dječak može se čitati u tom ključu. Za mnoge je on tek neposlušna lutka zavedena da potroši očeve novce na cirkusarije i lako možemo zamisliti kako dolazi na " zao glas ". Naša predstava se ipak koncentrira na pozitivne aspekte odrastanja. Naš Pinokio otvoriti će širom svoje oči i uši te poslušati mudrost (oca), savjest (zrikavca) i srce (dobru vilu) te biti zasluženo nagrađen svima nam znanom transformacijom.
