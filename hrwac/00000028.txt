Zdenka Kovačiček postala je član PIK-a već s 5 godina gdje je pohađala satove glume, pjevanja i plesa i već u svojoj najranijoj mladosti s predstavama tog najpoznatijeg dječjeg kazališta obišla Evropu. Sve do početka svoje pjevačke karijere ostala je član PIK-a. Ponovni susret s kazalištem dogodio se 1979. g. u kazalištu Komedija u rock operi autra Metikoš-Krajač-Prohaska " Grička vještica " prema romanu Marije Jurić - Zagorke. Nastupala je u preko 200 izvedbi u ulozi babe Urše. Od 1984. g. pa nadalje slijedi pohađanje glumačke klase Marije Kohn i kasnije Krešimira Zidarića u kazalištu Bagatela koji vodi Slavica Maras. Oduševljen glumačkim talentom Zdenke Kovačiček, Krešimir Zidarić osniva glumačku grupu sastavljenu od zaljubljenika u kazalište i talentiranih glumaca pri sveučilištu Moša Pijade u Zagrebu. Tako nastaje uspješna komedija " Obljetnica braka " u kojoj glavne uloge igraju Zdenka Kovačiček i Krešimir Zidarić za koju Zdenka Kovačiček odabire i glazbene brojeve. Predstava je premijerno prikazana u kazalištu Vidra pred oduševljenom publikom. Nažalost, prerana smrt gospodina Krešimira Zidarića prekinula je na neko vrijeme velike planove i gostovanja vezana za tu predstavu. 
Ponovnu priliku da pokaže svoj talent glumice, imitatorice i voditeljice, dobila je 1997. g. u jednosatnom vlastitom showu HRT-a pod naslovom " I to sam ja ". 
Slijedi poziv slavnog režisera Damira Zlatana - Freya u slovensko stalno gledališće u Trstu 2002. g. i glavna uloga u rock operi " Princesa na zrnu graha " gdje Zdenka Kovačiček ponovno oduševljava, kako publiku, tako i kritičare u slovenskim, talijanskim i hrvatskim novinama. 
Zdenkin najveći kazališni uspjeh doživjela je 25. listopada 2008. na premjeri njenog najnovijeg projekta " S ljubavlju, Janis ", a burne ovacije koje su započele na premijeri, traju i dan danas sa svakom novom izvedbom ovog odličnog mjuzikla. Što je također zanimljivo je da se radi o Europskoj praizvedbi i da je Zdenka Kovačiček prva " Europska Janis Joplin ", a i po mnogim kritičarima je i ona jedina pjevačica koja je sposobna imitirati blues legendu Janis Joplin svojim jedinstvenim vokalom i vrhunskom interpretacijom. Mjuzikl " S ljubavlju, Janis " rađen je prema autobiografskoj knjizi koju je 1992. objavila Laura Joplin, sestra Janis Joplin " temeljenu na pismima koja je Janis redovito pisala svojoj obitelji, a po kojoj je Randall Myler napisao istoimeni broadwayski hit. U tim pismima i njezinoj glazbi pratimo Janisin kratak i turbulentan život. Ulogu Janis Joplin tumače u prvom redu Zdenka Kovačiček, koja pjeva većinu glazbeno zahtjevnijeg repertoara, dok ulogu Janis Joplin u mladim danima tumači Marija Borić. Na pozornici se istodobno nalazi 11 ljudi, što glazbenika što glumaca, a petnaestak Janisinih hitova koji se izvode, poslagani su prema tijeku njezine životne priče, a izvode ih uz pratnju poznatih zagrebačkih rockera kao npr. Branka Bogunovića, Nevena Mijača i dr., dok će od glumaca tu biti još i Jasna Palić-Picukarić, Davor Svedružić i Adam Končić. Više informacija o samoj predstavi pogledajte na službenim stranicama kazališta " Komedija " ovdje 
