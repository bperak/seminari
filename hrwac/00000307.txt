INTERVJU: Stjepan Kovač gradonačelnik što Čakovec time dobiva?
Gospodarski razvoj, nova radna mjesta, socijalnu sigurnost svakog građanina te konkurentnost u EU. Od ljudskih vrijednosti rad, poštenje i dosljednost. Ta me krilatica vodila do sad, pridržavat ću se je i dalje, a to očekujem i od svih suradnika. Dok vas građani prepoznaju kao osobu kojoj mogu vjerovati lakše vam pristupe i povjere svoje probleme. Znam slušati, sretan sam kad mogu pomoći, ali isto tako ne dajem lažna obećanja.
Na koji način namjeravate pokrenuti gospodarstvo?
Čakovec ima dobre temelje za razvoj gospodarstva konkurentnog u EU: razvijenu komunalnu infrastrukturu, široki spektar programa obrazovanja (osnovne i srednje škole, visoka učilišta, ustanove za cijeloživotno obrazovanje), velik broj udruga i prostora za njihovo djelovanje, prometni položaj i prometna povezanost (autocesta), tradiciju prerađivačke industrije i obrtništva (posebice metalurški sektor), snažan IT sektor koji bilježi konstantan rast. Davat ćemo potporu malom i srednjem poduzetništvu i to kroz razvijanje gospodarskih zona na postojećim i novim lokacijama: zona istok (zemljište bivšeg vojnog poligona) u suradnji s Međimurskom županijom, zona u pojasu južne zaobilaznice, zona Krištanovec, Ivanovec, Fazanerija, Gornji Pustakovec, gospodarske zone u prigradskim naseljima te zona uz Zagrebačku ulicu kod Panexa. Poticat ćemo nove tehnologije, certifikacije i standardizacije.
Čakovec već ima snažan sektor informatičkih tehnologija, i u njemu, uz tradicionalnu metalsku industriju, vidim pokretača gospodarskog rasta. Na prostoru bivše vojarne gdje se već nalazi Međimursko veleučilište i TIC uredit će se Metalska jezgra razvojni centar za jačanje konkurentnosti metalske industrije, Institut za promicanje kulture znanja te Inkubator poduzetništva. To će biti podrška gospodarskim subjektima te udrugama civilnog društva radi razvoja proizvoda i usluga s višom dodanom vrijednošću s ciljem zapošljavanja radne snage svih profila.
Mladi su sve ugroženija skupina, koji je Vaš plan na tom području?
Gospodarski program koalicije temeljen je na mladim ljudima. Mladi su informatički obrazovani i njihovu priliku za uspjeh vidimo u spajanju informatičkih tehnologija i posla kojim se žele baviti. Najvažnije, sufinancirat ćemo programe cjeloživotnog učenja u zemljama EU te poticati razmjenu učenika i studenata. S europskim iskustvima, mladi će ljudi biti pokretači i nositelji daljnjeg razvoja grada. Osim gospodarskog, potreban nam je demografski procvat. Otac sam troje djece i svjestan sam s kakvim se problemima susreću mlade obitelji. Stambeno pitanje je velika investicija i projektom poticajne stanogradnje grad mora dati svoj maksimalni doprinos. Kvaliteta i pristupnost obrazovanju od predškolskog do visokoškolskog, uključenost djece u sportske i kulturne udruge po važnosti su za razvoj grada odmah nakon gospodarstva. Tu podrazumijevamo dječje vrtiće s njihovim programima, osnovne škole, programe baleta i glazbe u umjetničkoj školi Miroslav Magdalenić, programe produženog boravka, stipendiranje srednjoškolaca i studenata na visokoškolskim ustanovama, potpore udrugama u kojima su djeca i mladi (sport, kultura i tehnička kultura), financijske potpore socijalno ugroženim obiteljima te dar za rođenje djeteta.
Kao što sam prije spomenuo, čim veći broj učenika mora biti uključen u neki program obrazovanja koji se odvija u nekoj od država EU, bilo da je to stručna ekskurzija ili razmjena učenika i studenata. Mi imamo svoju obrazovnu tradiciju, ali bitno je steći i europska iskustva. Davat ću podršku svim institucijama, tvrtkama i udrugama civilnog društva koje će biti uključene u takve programe. Isto tako, nagrađivat ćemo sve obrazovne djelatnike koji svojim radom doprinose ugledu gradskih obrazovnih institucija.
Kultuni život Grada je nešto što se često spominje, u čemu vidite kulturni napredak grada?
U očekivanju ulaska Republike Hrvatske u Europsku uniju potrebno je redefinirati kulturnu politiku Grada Čakovca i donijeti strategiju kulturnog razvitka za razdoblje od 2013. do 2016. Isto tako, potrebno je definirati dugoročne ciljeve kao što su investiranje u kulturne programe prepoznate kao način promocije i najvažniji segment turističke gospodarske ponude, izraditi strategijske dokumente kulturne politike od Grada Čakovca preko gradskih ustanova kulture do pojedinačnih udruga, izbjegavati estradizaciju kulture: da kultura, a ne njezine estradne inačice, postanu prepoznatljivo lice grada. Pravovremeno i efikasno informirati javnost o kulturnim događajima te zaštititi kulturnu baštinu i kulturu nacionalnih manjina.
Važna je pretpostavka spajanje gospodarstva i kulture na zajedničkim projektima u kojima se promiče svijest o ostvarivanju koristi promocijom vlastite tvrtke i stjecanju poslovnog ugleda ulaganjem u kulturu.
