Izbornik 
Na poziv Saveza kulturno-umjetničkih društava« Ljubuško silo »uz potporu Grada Čakovca i Općine Ljubuški Zrinska garda Čakovec boravila je potkraj srpnja u trodnevnom posjetu Županiji zapadnohercegovačkoj u Bosni i Hercegovini. 
Neposredni razlog posjeta bilo je sudjelovanje na 7. Ljubuškom silu 2011. održanom u subotu 30. srpnja 2011. u Centru malih športova u Ljubuškom. 
U izaslanstvu Zrinske garde Čakovec bili su dozapovjednici Davor Bratković, Hrvoje Goričanec, Goran Perčić i Nenad Pongrac, gardisti Dragutin Trstoglavec, Vanja Štebih, Marijan Murković, Nenad Štrek, Božidar Novak, Miroslav Horvat, gardisti pripravnici Ivan Žvorc i Goran Šafarić, gardisti bubnjari Marinko Vrbanec i Igor Magdalenić, te glavni tajnik Zrinske garde Bojan Kocijan. Uz njih, tri dana bio je nazočan i gradonačelnik Čakovca Branko Šalamon, a samom Ljubuškom silu i zamjenik međimurskog župana Matija Posavec. Izaslanstvo Zrinske garde dočekao je i proveo kroz Mostar i ovaj dio Hercegovine generalni konzul Konzulata Republike Hrvatske u Mostaru Čakovčanin Velimir Pleša. Više nego odličan domaćin Zrinskoj gardi Čakovec tri je dana bio izuzetno susretljiv i gostoljubiv Davorin Medić, savjetnik načelnika Općine Ljubuški za opći razvitak, koji je ujedno i predsjednik Upravnog odbora Saveza KUD Ljubuško silo i Upravnog odbora URRR Hercegovački STAP. 
Gardisti su imali nastup u Mostaru gdje su bili primljeni i u Konzulatu RH, te u Međugorju gdje ih je dočekao župnik fra Petar Vlašić. Središnji nastup imali su u Ljubuškom u prigodi 7. Ljubuškog sila u kojem je sudjelovalo pet udruga iz Hrvatske, dvije iz Hercegovine te jedan klub hrvatskih iseljenika iz Los Angelesa. 
Naravno, od drugih sudionika Ljubuškog sila i mnogobrojnih posjetitelja gardisti su za nastup više puta nagrađeni pljeskom, a mnogi su poželjeli fotografirati se s njima za uspomenu. 
