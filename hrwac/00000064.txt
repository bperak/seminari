Ovo Izvješće Upravni odbor podnosi članovima Udruge za proteklo razdoblje kako bi dobili cjelovit uvid u rad Udruge. Rad Upravnog odbora temelji se na Nacrtu rada, Financijskom nacrtu i odlukama Skupštine. Provođenje ovih dokumenata uvjetovano je financijskim sredstvima koja smo ostvarili od Ministarstva zdravstva i socijalne skrbi, Županije, grada Splita, drugih gradova i općina, članarine, vlastite djelatnosti, donacija i dr. 
U izvještajnom razdoblju Skupština je održala 4 sjednice, a Upravni odbor 38 sjednica. 
Poslovi i aktivnosti koje smo obavili svrstani su u daljnjem tekstu u cjeline koje predstavljaju programe u skladu sa Nacrtima rada. 
I Ustrojstvene i promidžbene aktivnosti 
Naša Udruga utemeljena je 1951. godine u Splitu sa ciljem okupljanja i organiziranja slijepih radi ostvarivanja njihovih pojedinačnih i zajedničkih prava i interesa, te što ravnopravnijeg uključivanja u normalne životne tijekove. 
U proteklom razdoblju Udruga je radila na afirmaciji slijepih osoba, njihovom školovanju, zapošljavanju, rehabilitaciji, te ispunjavanju i aktivnom korištenju slobodnog vremena. 
Udruga djeluje na području cijele Splitsko-dalmatinske županije, broji 508 članova od kojih 60 % živi u Splitu. Tijekom izvještajnog razdoblja primili smo 131 molbu za učlanjenje. Nakon oftalmološkog pregleda utvrđeno je da 86 osoba ispunjava uvjet po definiciji sljepoće, te su primljene u članstvo. U tom razdoblju umrlo je 65 članova. Većina članova su starije osobe kojima Udruga nastoji pomoći u poboljšanju njihovih životnih uvjeta, te zadovoljavanju društveno - kulturnih potreba. 
- 2008. g. bila je izborna godina u našoj Udruzi. Održani su skupovi članstva u većim gradovima Županije gdje je to bilo moguće i to u Splitu, Trogiru, Kaštelima, Sinju, Omišu i Solinu. Na skupovima su članovi izabrali svoje zastupnike u Skupštinu Udruge. Kao završetak izborne aktivnosti održana je Skupština u srpnju 2008. g. na kojoj je izabran novi predsjednik, dva dopredsjednika / zbog izmjene Statuta Ured Državne uprave registrirao je samo I dopredsjednika /, Upravni odbor i Nadzorni odbor. 
- Krajem 2008. g. na zahtjev HSS-a za lobiranje saborskih zastupnika, a u svezi Zakona o dodatku na sljepoću, predsjednik i dopredsjednik Udruge posjetili su SDP. Primili su nas gđa Željka Antunović i g. Marin Jurjević koji su nam obećali punu podršku. Posjetili smo također Županijski HDZ gdje nas je primio g. Živko Nenadić koji nije mogao obećati podršku prije rasprave Saborskog kluba HDZ-a. Zamolili smo ga da na Klubu iznese akcije i aktivnosti koje će HSS poduzeti 15. listopada u sklopu Dana bijelog štapa. 
2010. 
- Nakon dugo vremena novi Zakon o socijalnoj skrbi ušao je u saborsku proceduru, a u tom Zakonu su ugrađeni članci koji se odnose na inkluzivni dodatak. Inkluzivni dodatak bi sublimirao sva primanja osoba s invaliditetom. Po novom Zakonu bila bi jedinstvena komisija za ocjenu postotka invaliditeta dok ih sad ima 6. Ova Komisija procjenjivati će samo ostatak sposobnosti po međunarodnim tablicama. 
2011. 
Promjenom Vlade RH krajem 2011. g. došlo je do usporavanja primjene novog Zakona koji će se izmijeniti i dopuniti u dogledno vrijeme tako da se rješenje doplatka ne očekuje, kao što je bilo rečeno početkom 2013. g. 
Skupština Hrvatskog saveza slijepih i dodjela priznanja 
14. travnja 2012. g. održana je 3. redovnna Skupština Hrvatskog saveza slijepih. Gosti Skupštine bile su doministrica Iva Prkić i pomoćnica javne pravobraniteljice za osobe s invaliditetom Branka Meić. Na Skupštini se najviše raspravljalo o inkluzivnom dodatku, te financiranju udruga s invaliditetom od strane Ministarstva. 
U svečanom dijelu sjednice pročitan je životopis našeg predsjednika Vicka Sviličića, a doministrica Iva Prpić mu je uručila nagradu 16. lipanj nagradu za životno djelo koju dodjeljuje Hrvatski savez. 
- Međunarodni dan bijelog štapa 
Povodom Međunarodnog dana bijelog štapa Udruga je svake godine osnovnim i srednjim školama na području naše Županije / ukupno 145 škola / uputila letke kojima se želi najmlađi naraštaj upoznati sa problemima, životom, radom i interesima slijepih osoba. Posjeta osnovnim i srednjim školama u cilju razbijanja predrasuda o slijepoj osobi i njenoj mogućnosti odvija se redovito tijekom godine. Radijska i tv promidžba kroz razgovore o problematici slijepih s naglaskom na inkluzivni dodatak / doplatak za tuđu njegu i pomoć /, zapošljavanje i dr.. 
Tijekom cijele godine obilazili smo vrtiće, osnovne i srednje škole u cilju edukacije najmlađeg naraštaja o tome što je to bijeli štap i pas vodič i upozoriti kako pomoći slijepoj osobi ako je sretnu. Ove aktivnosti provodimo u kontinuitetu za što je najviše zaslužan član Upravnog odbora Damir Smajo, koji je održao mnogobrojna edukativna predavanja djeci u vrtićima, učenicima u nižim razredima osnovnih, te srednjih škola, a učenici više srednjih i osnovnih škola bili su naši gosti. 
Članovi Kluba DDK redovito su se priključivali akcijama darivanja krvi Lokalne uprave i samouprave. 
2009. 
- 18. prosinca posjetio nas je kandidat za predsjednika Države g. Milan Bandić. Predsjednik Vicko Sviličić ga je zamolio da razgovara sa gradonačelnikom g. Željkom Kerumom vezano za zapošljavanje naših članova i proširenje poslovnog prostora. Ovom posjetu odazvalo se 25 članova. 
Održana je serija predavanja na temu predrasuda, pristupa slijepoj osobi, komunikacije, prava. Na kraju je prof. Jasenka Splivalo naš vanjski suradnik volonter održala kratko predavanje o provedenim projektima i akcijama za slijepe naše Udruge u sklopu projekta Dotakni i vidi 
Od HSS dobili smo spotove koji su dio projekta Diljem naše lijepe upoznajmo slijepe u svrhu promidžbe i educiranja javnosti o pristupu slijepoj osobi. Udruga je spotove na CD-u dostavila lokalnim televizijama. 
2009. 
- Damir Smajo, Bruno Mrgan i Ivan Bogdanović sudjelovali su u projektu Kako slijepe osobe uče, žive i rade koji su osmislile pedagoginja Fadila Zoranić, profesorice Julijana Novaković i Jelena Madunić iz OŠ Spinut. Ova edukativna akcija bila je humanitarnog karaktera, a namijenjena je prikupljanju donacija od kojih je nabavljeno jedno prijenosno računalo za našeg učenika. Akcija je počela 22. ožujka, a nastavila se do 16. travnja. 
- 19. listopada održana je Promocija Daktilne mape Centra Grada u Muzeju Grada Splita u organizaciji Lions kluba Marjan. Autor projekta je prof. Jasenka Splivalo sa svojom grupom Baština nama je stalo. Ovu Promociju popratile su dvije ženske klape. Nakon Promocije priređen je mali domjenak. Ovu Promociju mediji su dobro popratili. 
- U subotu 13. studenoga 2010. našu Udrugu posjetio je predsjednik RH g. Ivo Josipović. U pratnji predsjednika Josipovića bili su župan Ante Sanader, predsjednik Županijske skupštine Sapunar, 4 saborska zastupnika i savjetnice i savjetnici Predsjednika. Predsjednik Udruge Sviličić upoznao je predsjednika Josipovića i ostale goste sa tiflotehničkim pomagala koja koristimo u Udruzi. Nakon toga predsjednik ga je upoznao sa radom i dostignućima naše Udruge u proteklih 60 godina, aktivnostima članstva kroz sekcije i kulturno-društveni rad. Posebno je istakao probleme oko integrativnog dodatka i njegovo dugogodišnje nerješavanje u odnosu na zemlje bivše Jugoslavije kao i u Europi, sa problemom novog Zakon o udžbenicima koji nije predvidio besplatne knjige za slijepe. 
Predsjednik je ukazao na teškoću u nabavci tiflopomagala koja su preskupa kao i na probleme slijepih osoba pri zapošljavanju. 
Predsjednik Sviličić posebno je zamolio predsjednika Josipovića da posreduje kod ministra Kalmete u svezi konačnog rješavanja radnog mjesta Bruna Mrgana u Lučkoj kapetaniji. 
Predsjednik se interesirao na koji način naša studentica upravnog prava Ivana Mitar koristi udžbenike. Također ga je zanimalo kako radi i studira Mario Markovina naš postdiplomac, obzirom na njegov vrlo skupi računalni program prilagođen slijepim osobama za očitovanje notnog teksta. 
Na kraju posjeta predsjednik Sviličić poklonio je predsjedniku Josipoviću biografiju Hellen Keller, glazbeni CD, knjigu Stipe Božića Svete planine svijeta na CD-eu, te daktilne mape grada Splita. 
Damir Smajo govorio je o svojim edukativnim posjetima vrtićima, osnovnim i srednjim školama. 
2010. 
- U ponedjeljak 18. travnja predsjednik Vicko Sviličić i Damir Smajo posjetili su proč. Upravnog odjela za socijalnu skrbi, zdravstvo, suradnju sa braniteljima i braniteljskim udrugama gđu Romanu Škrabić i g. Vedrana Mardešića. Teme razgovora bile su: zapošljavanje našeg člana Stipe Mandića u Ustanovu DES, te sufinanciranje rada Udruge. Naišli smo na razumijevanje i podršku. Također smo razgovarali o plaćanju brajevih udžbenika za Ellu Barišić, te smatramo da je ovaj problem riješen. 
2011. 
- U organizaciji HSS-a u srijedu 20. travnja 2011. g. održan je sastanak sa dr. Znaor iz Ministarstva zdravstva i socijalne skrbi, a u svezi sufinanciranja osnovne djelatnosti Udruge. Ovom sastanku odazvale su se 22 udruge slijepih Hrvatske. Dr. Znaor iznijela je smjernice za izradu novih projekata za ovu godinu kao i za trogodišnje programe koji se povezuju sa drugim ustanovama i sl. Od ove godine Ministarstvo više neće sufinancirati osnovnu djelatnost što znači da bi ostali samo jednogodišnji projekti i jednokratne potpore. U drugom dijelu savjetovanja predstavljeni su nam I-PAR projekti iz predpristupnih fondova. 
- U utorak 26. travnja posjetili smo župana Antu Sanadera i dožupana Luku Brčića. Predsjednik Sviličić zamolio je g. Sanadera da bude pokrovitelj 60. obljetnice Udruge što je on i prihvatio. Također smo zatražili informaciju od dožupana Brčića vezano za sufinanciranje osnovne djelatnosti udruga jer navodno će Ministarstvo zdravstva i socijalne skrbi sredstva za osnovno sufinanciranje spustiti na županije. G. Brčić je rekao da zakona još nema, te se do daljnjega ništa ne zna. 
Vezano za radno mjesto za našeg člana u DES-u župan nas je uputio na Grad budući je Grad 60 % vlasnik DES-a. 
- Predsjednik Vicko Sviličić uz Bruna Mrgana i Damira Smaju sa službom bili su u nekoliko navrata u Odjelu za socijalnu skrb, zdravstvo, suradnju s braniteljima i braniteljskim udrugama na razgovor za sufinanciranje Udruge. Razgovori sa g. Vedranom Mardešićem i dr. Romanom Škrabić rezultirali su prihvaćanjem činjenice da je Županijska udruga slijepih Split udruga od posebnog značaja sa svim svojim specifičnostima. Budući naša Udruga ima veliki broj aktivnosti nemoguće je sve obuhvatiti jednim projektom prema Gradu. Stoga smo se dogovorili da će Udruga izraditi elaborat o socijalnim uslugama koje Udruga obavlja za slijepe građane Grada Splita. Predsjednik i služba su izradili elaborat, što je novina u našoj Udruzi i u Gradu, a što je iziskivalo mnogo truda i vremena. Pročelnik g. Mardešić nam je pomogao savjetima kako elaborat definirati. Elaborat je izrađen za razdoblje od 01.07.2011. - 30.06.2012., i dostavljen Gradu Splitu. Odobrena su sredstva u iznosu od 84.000,00 kn, ali je prolongirano izvršenje za razdoblje od 01.10.2011. do 01.10.2012. g. 
- Svečana sjednica je počela Himnom koju je izvela Klapa Čiovo pod vodstvom našeg člana Maria Markovine. Nakon toga predsjednik Udruge Vicko Sviličić otvorio je sjednicu pozdravio sve goste te kratkom pričom o radu i životu Udruge u proteklih 60 godina istaknuo najvažnije uspjehe kao što su školovanje i zapošljavanje slijepih s naglaskom da Udruga danas ima 33 zaposlena člana i samo jednog nezaposlenog. Također je rekao da je naša Udruga jedna od rijetkih koja je uz pomoć tadašnje općine Split sama izgradila svoj poslovni prostor, a koji je danas obzirom na broj članova malen. Udruga od samog početka brine o svojim članovima u svim segmentima njihova života počevši od školovanja, zapošljavanja, rehabilitacije, socijalizacije, društveno-kulturnog života i sportskog života. 
- Naša članica Ella Barišić učenica I razreda jezične gimnazije pročitala je skraćeni tekst o povijesti Udruge na brajevom pismu. 
- Slijedila je podjela plaketa Splitsko-dalmatinskoj županiji, županu Anti Sanaderu i dožupanu Luki Brčiću. Župan Ante Sanader čestitao je Udruzi na ovom velikom jubileju zahvalio je na plaketama te istaknuo važnost postojanja jedne ovakve Udruge i njenom radu na dobrobit slijepih naše Županije. Obećao je i daljnju podršku našoj Udruzi i financijski i u svakom drugom pogledu. Luka Brčić također se zahvalio na plaketi i prisjetio se upoznavanja sa predsjednikom Vickom Sviličićem i radom Udruge. 
Dogradonačelnica Anđelka Visković zahvalila je na plaketi dodijeljenoj Gradu Splitu i uz čestitku na dugom putu Udruge obećala daljnju potporu Udruzi na dobrobit svih slijepih. 
- Nakon podjela plaketa Županiji i Gradu program je nastavljen uz Klapu Čiovo. 
- Uz podjelu plaketa za riječ su se javili: predsjednik HSS-a g. Vojin Perić koji je istaknuo važnost Udruge koja jedina brine o slijepim osobama u svim segmentima njihova života. Također je istaknuo da se slijepi moraju sami izboriti za svoj status u društvu ukazujući na zakonska rješenja koja bi omogućila ravnopravnost na svim životnim poljima. Hrvatski savez slijepih darovao je Udruzi naivu Ivana Lackovića Croate, a Udruga je HSS-u također poklonila sliku splitske Rive u ulju rad M. Lazića. 
Predsjednik Udruge slijepih Zadarske županije g. Marinko Vidaić istaknuo je dugogodišnju suradnju dviju udruga naročito na sportskom polju i zaželio Udruzi daljnji napredak. Predsjedniku Sviličiću uručio je zadarski barkarijol u keramici. 
Tajnik Udruge slijepih Šibensko-kninske županije Joso Bagić čestitao je Udruzi na velikoj obljetnici i poželio uspješan rad u budućnosti. Šibenska udruga poklonila je reljef Šibenske katedrale. 
Ostali gosti primajući plakete zaželjeli su Udruzi uspješan rad i daljnju dobru suradnju. 
Nakon toga zaslužnim članovima Udruge podijeljene su plakete: 
- zlatna: Marin Amižić, Jure Jerčić, Ante Kelava i Vicko Sviličić 
- srebrena: Tonka Rajčić / posthumno /, Nataša Ležaić i Martin Vlašić 
- brončana: Marko Ćosić i Danko Popović 
Po završetku podjele priznanja grupa Tramontana i gđa Marita Puljić sa nekoliko glazbenih brojeva zatvorila je program obilježavanja 60. obljetnice Udruge. 
Na kraju je predsjednik zahvalio svima koji su pomogli u realizaciji ove velike obljetnice Udruge i pozvao sve prisutne na ručak. 
- Udruga je uz čestitku za božićne i novogodišnje blagdane dostavila i brošuru svim gradovima i općinama u našoj Županiji, svim udrugama slijepih u Hrvatskoj, te poslovnim suradnicima i prijateljima Udruge. 
II Socijalna skrb i zaštita članstva 
Socijalna skrb za naše je članove bitan segment rada naše Udruge. Posebna briga vodila se o najugroženijim članovima, a takvih je nažalost u našoj Udruzi velik broj. Socijalno ugroženim članovima dodjeljivali smo jednokratne novčane pomoći. Isto tako dodjeljivali smo pomoć i drugim članovima radi liječenja i drugih problema. Ove pomoći dodjeljuju se iz prikupljene članarine, vlastitih sredstava i donacija. 
Povodom božićnih i uskrsnih blagdana posjećivali smo članove u mirovnim domovima i uručili im prigodne poklone. 
Članice Sekcije slijepih žena redovno su posjećivale teško bolesne i nepokretne, a prilikom božićnih i uskrsnih blagdana uručile su im poklone. 
- Značajna sredstva su bila izdvojena za participaciju odmora i oporavka članova u odmaralištima Hrvatskog saveza slijepih u Premanturi i Stomorskoj. 
- U cilju animacije članstva za zvučnu i brajevu knjižnicu, te zvučne i brajeve časopise 
Udruga je svake godine participirala pretplatu u iznosu od 50 % za 80 - 85 članova. 
2008. 
Uputili smo jednu članicu na prekvalifikaciju, a jednog člana na socijalizaciju u Centar " Vinko Bek " u Zagreb na Odjel za kasno oslijepljele osobe. Član Davor Kero prošao je tečaj za kretanje bijelim štapom i dobio je psa vodiča. Instruktor za obuku kretanja bijelim štapom iz Hrvatske udruge za mobilitet i pse vodiče obišao je 10 naših članova koji su se prijavili za obuku kretanja bijelim štapom nakon čega je slijedila obuka u 2009. g. 
Člana Ivana Bogdanovića učenika gimnazije u Omišu obučavala je instruktorica iz Centra V: Bek iz Zagreba kretanju bijelim štapom po gradu Splitu, budući će iduće školske godine početi studij u Splitu. 
Naš član Damir Smajo u ime Udruge prisustvovao je otvaranju novog Centra za rehabilitaciju Silver u Zagrebu. 
- Poglavarstvo grada Splita zajedno sa našom Udrugom i dalje radi na povećanju broja zvučnih semafora. Predsjednik je prisustvovao 10. Obljetnici Lions kluba Marjan kojom prilikom mu je uručena zahvalnica za višegodišnju suradnju Udruge i Kluba. 
Lions Klub će i u narednom razdoblju nastaviti prikupljanje donacija, ovog puta u svrhu izrade daktilne razglednice Dioklecijanove palače u suradnji sa prof. Jasenkom Splivalo i njenom grupom Baština nama je stalo, te na povećanju broja eksponata u Muzeju hrvatskih arheoloških spomenika koji će biti dostupni slijepim osobama. 
2009. 
- Za jednu članicu organizirana je obuka kretanja bijelim štapom, opismenjavanje na brajici, profesionalna orijentacija, te svladavanje svakodnevnih vještina od strane Centra Vinko Bek, Odjela za kasnije oslijepljele osobe. Iznimno obuka se većim dijelom vršila u Splitu, u čemu je Udruga sudjelovala u troškovima noćenja za instruktoricu. Ovom akcijom obuhvaćen je još jedan, student, član koji je podučavan u svakodnevnim vještinama i savladavanju kretanja bijelim štapom za njega novih trasa budući mu je fakultet na tri lokacije. 
- Naša dva člana bila su u Centru Silver u Zagrebu na obuku kretanja bijelim štapom. 
- Naša volonterka Duška Tomić koja obučava gluhoslijepe osobe / naše članove i našu djecu - predškolce / brajevo pismo i daktilnu komunikaciju postala je prvi stalni sudski vještak za brajevo pismo u Hrvatskoj. 
- U organizaciji HSS-a u Premanturi je održano Savjetovanje za udruge od 16. do 19. studenoga. Savjetovanju je prisustvovao predsjednik Vicko Sviličić. Savjetovanje se održavalo kroz radionice i to na teme: Kvalitetna komunikacija, Pozicioniranje udruga slijepih u civilnom društvu, Definiranje tema i sadržaja, te razgraničenje područja projektnih aktivnosti temeljnih udruga i Saveza, Suradnja temeljnih udruga i saveza u realizaciji projekata te Unapređivanje rada u službama temeljnih udruga i Saveza. 
2010. 
- Za jednog člana organizirana je socijalizacija, rad na računalu za slijepe i savladavanje svakodnevnih vještina i to mjesec dana u Centru V. Bek, a socijalizacija je nastavljena kod kuće. 
- Održano je više sastanaka Interesne skupine invalida grada Splita ali nisu bili od interesa za slijepe. 
- U organizaciji HSS-a održana je Tematska konferencija 29. listopada 2010. g. za predsjednike udruga u Zagrebu. Teme Konferencije bile su: Civilno društvo i udruge osoba s invaliditetom u njemu; Djelovanje udruga slijepih i drugih udruga osoba s invaliditetom; Harmonizacija rada Hrvatskog saveza slijepih i njegovih temeljnih udruga 
- Na poziv Ustanove za zapošljavanje invalida DES na Dan invalida 03. prosinca prisustvovali smo njihovoj obljetnici. Uz ovu obljetnicu djeci s posebnim potrebama, te tako i našim najmlađim članovima, uručene su slikovnice, snimljene na CD-u, te daktilne slikovnice. 
2011. 
- 2011. g. jedan naš dobio je novog psa vodiča, budući mu je prethodni uginuo, i to preko Centra Silver a što je financirao Centar za socijalnu skrb. 
III Školovanje 
Najveću pažnju Udruga posvećuje slijepoj djeci, učenicima i studentima počevši od vrtića, preko školovanja, nabavke brajevih knjiga i knjiga u zvučnoj tehnici, osposobljavanja za samostalno kretanje, te tiflotehničkih i elektroničkih pomagala. 
Naši učenici u novije vrijeme više ne pohađaju posebne škole za slijepe, već se školuju u redovnim školama. Na taj način slijepi učenici ostaju u svojoj obitelji i sredini. Svi naši učenici i studenti pohađaju redovne škole bez većih poteškoća. 
Na fakultetu imamo tri studenta, u srednjoj školi šest učenika, u osmogodišnjoj školi sedam učenika, u Centru V. Bek trojicu, jednog u Centru Slava Raškaj. 
Osobito dobro surađujemo sa Udrugom za unapređivanje obrazovanje slijepih i slabovidnih osoba iz Zagreba. Zajedno sa našim savjetnikom za školovanje prof. Ivanom Krznarićem i rehabilitatoricom defektologom Ivom Balaban obilazimo redovno, najmanje dva puta godišnje, vrtiće i škole gdje borave i školuju se slijepi učenici i pomažemo svakom učeniku pojedinačno prema njegovim potrebama. 
Ravnateljica Centar V. Bek gđa Diana Kralj i voditeljica integracije prof. Dragica Matok više puta su posjetile našu Udrugu u svrhu razmjene mišljenja o otvaranju Interventnog centra slijepih za najmlađe. Centar bi bio lociran u našem Gradu, pokrivao bi područje cijele Dalmacije, imao bi dvije zaposlene osobe. 
Prof. Dragica Matok više puta bila je u posjetu našoj Udruzi u svrhu edukacije roditelja i nastavnika. 
Prof. Vilma Bilopavlović, voditeljica Odjela za odrasle Centra V. Bek tri puta je boravila u Splitu u svrhu pripreme naših članova za prekvalifikaciju i socijalizaciju. Zajedno s predstavnicima Udruge posjetila je Centar za socijalni rad i Ured državne uprave u svrhu zapošljavanja naših članova. 
- U jesen 1999. g. pokrenuli smo akciju prikupljanja donacija za potporu slijepim učenicima i studentima. Akcija je počela 2000. g. uz Dan bijelog štapa. Svim školama u našoj Županiji upućujemo svake godine letak u vidu zamolbe za novčane priloge za nabavku pomagala i knjiga na brajici i u zvučnoj tehnici. Također nam je cilj da ovim letkom upoznamo učenike o značenju Dana bijelog štapa. Ovim akcijama prikupljena su značajna sredstva kojima pomažemo u nabavci knjiga, pomagala i elektroničke opreme učenicima u osnovnim i srednjim školama. 
- Naša članica Ella Barišić, učenica I razr. gimnazije u Splitu na Prvenstvu Hrvatske u brzom i izražajnim čitanju brajice osvojila je već po četvrti put premoćno I mjesto u svim kategorijama. Na Natjecanju 2012. g. osvojila je I mjesto sa brzinom od 199 riječi u minuti. 
- Bruno Mrgan educirao je nekoliko naših članova i učenika na računalu za slijepe. 
- Nastavnica škole za slijepe iz Nizozemske gđa Jadranka Lekić posjetila je našu Udrugu u svrhu razmjene iskustva o načinu školovanja kod nas i u Nizozemskoj. 
- Zaklada Marko Brkić iz Zagreba dodijelila je treću godinu za redom dvije stipendije za dvoje naših studenata i to Ivana Bogdanovića i Ivanu Mitar. 
- Nakon medijskih napisa o problemima nabavke udžbenika Grad Split ponudio je podmirenje troškova za udžbenike koji nedostaju našoj članici Elli Barišić, učenici VIII razr. osnovne škole. U međuvremenu račun za udžbenike je podmiren. 
- Tiglopedagog Zlata Roso koja je radila s našim učenicima prešla je na radno mjesto defektologa u školi Dobri. Na upražnjeno mjesto tiflopedagoga u osnovnoj školi Plokite primljena je gđa Marija Španjić, učiteljica. Budući je u prvom natječaju jedina osoba koja je bila stručna, i primljena u radni odnos nakon razgovora sa ravnateljicom, odbila radno mjesto terenskog tiflopedagoga Natječaj je morao biti ponovljen. Na ponovljeni Natječaj od prijavljenih osoba ovo radno mjesto prihvatila je učiteljica Marija Španjić. Ovo rješenje je privremeno, a natječaj se ponavlja svakih 6 mjeseci. Tako je Natječaj raspisan i 2012. g., ali se nitko od kandidata nije prihvatio ovaj posao zbog terenskog rada. 
- Udruga je surađivala sa Ekonomskim fakultetom i prof. Markom Hell u svrhu edukacije i mogućnosti školovanja slijepih na fakultetima kroz IPA projekt. Ovim projektom stvorili bi se uvjeti za uključivanje slijepih u visokoobrazovni sustav kroz besplatni sustav za upravljanje učenjem: 1. e-biblioteka, korisničko sučelje za slijepe osobe i čitač teksta / čitač bi omogućio i neki drugi oblik e-komunikacije; 2. priprema slijepih osoba za ulazak u visokoobrazovni sustav; 3. Priprema cjelokupnog obrazovnog sustava EFST potrebama slijepih osoba; 4. Uključivanje slijepih osoba u studentski život sveučilišta. 
Suradnici u ovom Projektu su i članovi Udruge Bruno Mrgan i Ivan Bogdanović. 
- Udruga je surađivala sa grupom studentica Ekonomskog fakulteta koje su organizirale humanitarnu sportsko-glazbenu akciju u svrhu prikupljanja sredstava za nabavu tiflo-pomagala za učenike i studente Udruge. 
- Predsjednik Vicko Sviličić svake godine posjećuje Centar V. Bek u kojem su naši članovi na socijalizaciji i prekvalifikaciji, te razgovarao o njihovom napredovanju sa voditeljicom Odjela za odrasle. Također je posjećivao i naše članove na školovanju. 
IV Zapošljavanje 
Zapošljavanje je jedna od bitnih aktivnosti naše Udruge čiji je cilj zaposliti slijepe osobe. 
2008. 
U travnju 2008. g. zaposlili smo jednog člana na telefonskoj centrali u Općinskom sudu Split, uz pomoć i veliko razumijevanje predsjednika Općinskom suda g. V. Madunića. 
Krajem 2008. g. uspjeli smo uz pomoć državnog tajnika Ministarstva mora g. Bačića, kapetana Matošića, župana A. Sanadera, te novinarke Nade Šurjak zaposliti našeg člana ing. nautike / koji je u tijeku studija oslijepio / u Lučkoj kapetaniji u Splitu. 
Također smo uspjeli zaposliti jednu članicu na određeno vrijeme u Državnoj upravi. 
Nažalost u protekloj godini dvojici naših članova prestao je radni odnos i to u Slobodnoj Dalmaciji i u Centru za fizioterepiju Arithera u Zagrebu, tako da sada imamo troje nezaposlenih. Predsjednik je u dva navrata razgovarao sa vlasnicom Centra Arithera o mogućem produženju ugovora o radu za Borisa Bjedova koji je tu završio stažiranje. Međutim Boris nije zadovoljio na svom radnom mjestu te vlasnica nije imala interesa da mu produži ugovor o radu. 
2009. 
- HSS je od 13. do 20.09.2009. u Premanturi proveo edukacijski seminar Slijepi na poslu. Svrha projekta bila je povećanje nezavisnosti u komunikaciji, informiranju i motivaciji nezaposlenih osoba s oštećenjem vida. Udruga je prijavila jednu članicu. 
- Dožupan Luka Brčić na naš zahtjev primio je predsjednika Vicka Sviličić i Bruna Mrgana, a razgovarali smo o rješavanju radnog statusa Bruna Mrgana i Vlade Parčine sa zamolbom da župan A. Sanader posreduje na odgovarajuća mjesta. Također smo razgovarali i o financiranju Udruge i zamolili ga za podršku u tijelima Županije. 
Sa zadovoljstvom možemo istaknuti da je pozitivno riješen spor između Vlade Parčine i Slobodne Dalmacije u korist našeg člana. Nakon okončanja spora postignuta je nagodba koju je predsjednik U. O. Trgovine Slobodne Dalmacije potpisao nakon dužeg oklijevanja. 
2010. 
U 2010. g. imali smo jednog nezaposlenog člana Stipu Mandića kojega smo uputili na obuku za masera u firmu Strenia usluge iz Zagreba. Član je završio tečaj i dobio certfikat masera. Budući je zaposlenje kao masera vrlo neizvjesno pokušavamo preko g. Jure Šundova pronaći rješenje u zapošljavanju u DES-u ustanovi za zapošljavanje invalida u Splitu. 
U svezi ovog problema posjetili smo pročelnicu Upravnog odjela za socijalnu skrb, zdravstvo, suradnju s braniteljima i braniteljskim udrugama gđu Romanu Škrabić, te je dogovoreno da će se u suradnji g. Meštrovićem iz Ustanove Des pokušati iznaći rješenje u što kraćem roku. 
2011. 
Zbog problema zaposlenja našeg člana Stipe Mandića više puta razgovarali smo sa dogradonačelnicom i pročelnicima Upravnog odjela za socijalnu skrb, zdravstvo, suradnju s braniteljima i braniteljskim udrugama, te ravnateljem Ustanove Des ali još nismo uspjeli riješiti ovaj problem. 
Vezano za problem našeg člana Bruna Mrgana inženjera pomorstva u Lučkoj kapetaniji koji već tri godine radi po ug. o djelu uputili smo zamolbu za pomoć u rješavanju njegovog statusa, tj. rješenja radnog odnosa na neodređeno vrijeme predsjedniku RH g. I. Josipoviću, predsjedniku Vlade RH g. Zoranu Milanoviću i ministru Zlatku Komadini. 
Predsjednik i Vlada odgovorili su nam dopisom kojim su nas obavijestili da su naše zamolbe proslijedili ministru Zlatku Komadini. Očekuje se skoro rješenje ovog višegodišnjeg problema našeg člana. 
V Aktivnosti mladih 
Svake godine Udruga šalje jednog do dva člana na tradicionalne susrete mladih koji se održavaju u odmaralištu HSS-a u Premanturi. 
Na susrete slijepih studenata, koji se organiziraju u turističkim centrima, upućivali smo svojevremeno jednog studenta. 
2008. 
- Bruno Mrgan izabran je u Povjerenstvo za osobe s malim ostatkom vida pri HSS-u. 
Članovi Sekcije izradili su nekoliko projekata i to za opremu i edukaciju na računalima koji su i ostvareni. Grupa mladih je osnovala Keramičku sekciju koja je koristila radionicu i instruktora pri Centru Juraj Bonači, sredstva smo osigurali putem projekata i vlastitih sredstava. Sekcija je počela sa radom u veljači 2009. g. 
- Naš član Hrvoje Zekić izradio je dva projekta za opremu za snimanje. U okviru projekta je snimljena prva knjiga u formatu MP3 Momčila Popadića Momo, zašto se kriviš 
2009. 
- HSS proveo je projekt Škola sreće sufinanciran od strane Ministarstva obitelji, branitelja i međugeneracijske solidarnosti u Premanturi od 18. - 28.08.2009. Cilj projekta je bio osnažiti mlade s oštećenjem vida za kvalitetno organiziranje slobodnog vremena kroz edukativne radionice. Udruga je uputila skoro primljenu mladu članicu koja je bila izuzetno zadovoljna organizacijom radionica i susretom sa osobama njene dobi. 
- Bruno Mrgan posjetio je Gradsku knjižnicu Marka Marulića na njihov poziv vezano za daljnju suradnju između Knjižnice i Udruge. Bruno je ponudio pomoć u pisanju projekata. Aktivirane su i dvije druge opcije. Prva je da Knjižnica otkupi određeni broj knjiga u zvučnoj tehnici od Hrvatske knjižnice za slijepe. Druga opcija odnosi se na računalo namijenjeno slijepim osobama kojemu nedostaje win talker hrvatska govorna jedinica. Kada Knjižnica nabavi dodatnu opremu za računalo mogli bi se obučiti naši članovi u korištenju knjižnog fonda. Osim govorne jedinice bio bi potreban i skener, primjerice za naše studente koji će koristiti Knjižnicu. 
2010. 
- Susret slijepe mladeži organiziran je u Odmaralištu HSS-a u Premanturi u kolovozu u sklopu projekta Vježbanje života. Udruga je uputila jednog mlađeg nezaposlenog člana koji je vrlo aktivno sudjelovao u projektu. 
- U Povjerenstva HSS-a izabrano je dvoje naših članova i to Bruno Mrgan ponovno u Povjerenstvo za osobe s malim ostatkom vida i Daniela Maretić u Povjerenstvo za mlade. 
Povjerenstvo za osobe s malim ostatkom vida na svom prvom sastanku za predsjednika je izabralo Bruna Mrgana. Zbog recesije broj članova povjerenstava je smanjen sa 5 na tri člana, zbog čega dvoje naših članova nije ušlo u druga povjerenstva. 
2011. 
- U Povjerenstvima HSS-a aktivno sudjeluje naš član Bruno Mrgan u Povjerenstvo za osobe s malim ostatkom vida, a radi se na edukacijama za pomagala, suradnji sa vanjskim suradnicima udruga slijepih u cilju iznošenja i rješavanja problematike slijepih, a važnost je dana i na prezentaciju pomagala kako bi se slijepe osobe upoznale sa razvojem tiflo-tehničkih pomagala. 
Daniela Maretić sudjeluje u radu Povjerenstva za mlade pri HSS-u. 
- Udruga ' Zamisli ' iz Zagreba u suradnji sa Info zonom Split održala je nekoliko projekcija filmova u posebnoj tehnici namijenjenoj slijepim osobama. Članovi su pokazali interes za nastavkom ovakvog načina prikazivanja filmova. 
VI Tiflotehnička pomagala i očne proteze 
Tiflotehnička pomagala 
Tiflotehnička pomagala su bitna za normalan rad i život svake slijepe osobe, a posebno su važna za slijepe učenike i studente. Slijepim učenicima besplatno dajemo brajev papir, plastične korice za uvezivanje, pisaći pribor i drugo. 
Pomažemo članovima da što prije dođu do pomagala preko Fonda zdravstva / brajev sat, bijeli štap, kasetofon, pisaći stroj i dodatnu opremu za računalo za učenike i studente /, te u tu svrhu surađujemo sa Ekonomatom Hrvatskog saveza slijepih i drugim udrugama. 
Od 2006. g. slijepi su izgubili pravo na računalo i dodatnu opremu, dok učenici i studenti imaju pravo na svu dodatnu opremu za računalo i elektroničku bilježnicu. 
01. ožujka 2012. g. stupio na snagu Pravilnik o ortopedskim pomagalima. Prema novom Pravilniku učenici i studenti sa ostatkom vida do 20 % imat će pravo na stolno elektroničko povećalo što je alternativa elektroničkoj bilježnici. 
- Iz Fonda za potporu slijepim učenicima i studentima pomogli smo u nabavi potrebnih pomagala / elektroničkih, daktilnih i dr. / 
2008. 
Posebno ističemo nabavu nekoliko elektroničkih povećala i to dva džepna i dva stolna iz projekata i donacija. / Ministarstvo zdravstva i soc.skrbi, Grad Split, Privredna banka i Sunčani Hvar /. Jedno stolno povećalo smješteno je u Računalnoj radionici Udruge. 
Udruga za unapređivanje obrazovanja slijepih i slabovidnih osoba iz Zagreba darovala je našoj članici Elli Barišić govorni mobitel u vrijednosti 3.500,00 kn. 
- Hrvatski savez slijepih organizirao je prezentaciju tiflotehničkih pomagala, kao i predavanje koje su održali Tomislav Juzbašić i Mladen Meničanin. Prezentaciji je nazočilo 25 članova. 
- Za potrebe članova Udruge nabavljena je govorna vaga na hrvatskom jeziku. 
2010. 
Iz donacija dodijeljena su tri ručna i jedno stolno elektroničko povećalo. Također smo jednom učeniku prvog razreda nabavili brajev pisaći stroj. 
2011. 
Krajem 2011. g. nabavili smo dva prijenosna računala sa govornom jedinicom za dvoje srednjoškolaca i to iz donacija za školovanje. 
Očne proteze 
Organiziramo dva puta godišnje izradu očnih proteza po mjeri u našim prostorijama u svibnju i listopadu. Po potrebi radimo aplikacije očnih proteza iz kolekcije. Jednom godišnje posjetimo našeg uvoznika za očne proteze i dogovorimo dalnju suradnju. 
- HZZO je raspisao Natječaj za sklapanje ugovora o isporuci ortopedskih i drugih pomagala za razdoblje od 2010. do 2012. g. Za potrebe Natječaja pribavljena je opsežna dokumentacija iz Splita, Zagreba i Njemačke. Uza sve ove probleme najavljen je novi natječaj za razdoblje od 2 godine, a koji će biti raspisan u terminu proljeće-ljeto 2011. g. 
- Udruga je početkom ožujka 2012. g. sa HZZO-om potpisala ugovor o organizaciji isporuke očnih proteza i to samo za dva mjeseca. Nakon kontaktiranja sa nadležnima očekuje se nakon ta dva mjeseca anex ugovora. 
VII Informatička sekcija 
Informatička sekcija je u zadnje vrijeme počela s ozbiljnijim radom. 
Izrađeno je i odobreno nekoliko manjih projekata za educiranje članova za rad na računalu. 
Naši članovi koji su osposobljeni za edukaciju na računalu za slijepe i osobe s malim ostatkom vida osposobili su nekoliko pojedinaca. Dvoje naših članova položilo je nekoliko modula za dobijanje ECDL diplome. 
- Zajedničkom suradnjom Bruna Mrgana, Damira Smaje i vanjskog suradnika Ante Bartolovića prof. informatike izrađena je i stavljena u funkciju naša nova web stranica. Stranica se ažurira prema odvijanju aktivnosti u Udruzi čime je rad Udruge transparentan. 
- Voditelj Informatičke sekcije Bruno Mrgan educirao je više članova i učenika u radu na računalu za slijepe. 
- Govornim računalom koristi se petnaest članova. 
VIII Društveno - kulturni rad 
Zajedničko druženje i okupljanje naših članova bitan je dio našeg rada. U izvještajnom razdoblju održali smo 7 predavanja i to iz: područja povijesti, medicine i dr. 
- Povodom uskršnjih i božićnih blagdana organizirali smo domjenak uz glazbu i lutriju. 
- Našim članovima Hrvatske knjižnice za slijepe redovno smo pomagali participacijom 50 % od pretplate na zvučnu i brajevu knjižnicu i časopise. 
- 13. prosinca blagdan sv. Lucije i Dan Udruge obilježavali smo svake godine sv. misom, kratkim programom najmlađih, podjelom darova i potpora slijepoj djeci, učenicima studentima i nezaposlenima, kalendara na crnom tisku i na brajici članovima Udruge, a u programu su sudjelovale Klapa Čiovo, Činkvina i Tramontana. Svake godine na ovaj dan pridružuju nam se gosti i volonteri Udruge. 2009. g. gosti večeri bile su prof. Jasenka Splivalo i Ecija Benković Duboković koje su nam uručile daktilne razglednice Dioklecijanove palače za koje je sredstva prikupio Lions klub Split. Također je bila gošća Helga Zglav Martinec kustosica Muzeja Grada. Ovom prilikom ing. Damir Vesanović u ime Lions kluba Split donirao je našoj članici Elli Barišić čitač boja za ponovno osvajanje prvenstva Hrvatske u čitanju na brajici. 
Po prvi puta našoj svečanosti bili su nazočni predstavnici Udruge Hvidr-e grada Splita i to bivši predsjednik Goran Zlopaša, te dva člana njihovog U. O.. kojima se predsjednik Vicko Sviličić zahvalio na velikoj donaciji od 53.000,00 kn koju smo iskoristili za nabavu pomagala za učenike i studente. 
- Uz blagdan sv. Lucije redovito su nas posjećivali župan, gradonačelnik i dogradonačelnici sa suradnicima. 
U razgovoru s njima predsjednik Sviličić i članovi U. O. ukazivali su na probleme Udruge, nezaposlenih članova i članova s posebnim problemima. 
Udruga je u proteklom razdoblju organizirala dvodnevne izlete: 
- 2008. g. u Lječilište Topusko s posjetom Petrovoj gori i povijesno turističkim lokalitetima Topuskog i okolice uz rekreaciju u bazenima; 
- 2010. g. ponovo u Hrvatsko Zagorje sa smještajem u Krapinskim Toplicama uz posjet Muzeju Staro selo u Kumrovcu uz obilazak restauriranih izvornih zagorskih kućica, rodnu kuću Josipa Broza, te kućne radinosti kožarstva i licitarskih srca, obilazak spomenika Lijepoj našoj, posjeti novom Muzeju krapinskog pračovjeka u Krapini u dvije grupe uz vodiče, dvorcu Trakošćan uz vodiča, te na povratku posjet rodnoj kući prvog hrvatskog predsjednika dr Franje Tuđmana u Velikom Trgovišću. Članovi su se u pauzama rekreirali u termalnim bazenima. Interes za ovaj edukativno rekreativni izlet bio je iznimno velik. Kustosi u muzejima pokazali su razumijevanje za članove, te su se mnogi eksponati mogli opipati i tako uz priču, dublje doživjeti prošlost Hrvatskog Zagorja; 
- 2011. g. u Široki Brijeg i Mostar s posjetom Franjevačkom samostanu koji je bio duhovno žarište i uljudbeno središte cijele Hercegovine, Crkvu u Širokom Brijegu kao i Muzej i Galeriju koji se nalaze u njihovom sklopu, izletište Borak na izvoru rijeke Lištice, te Nacionalni park Hutjevo blato uz stručnog vodiča uz vožnju brodom po močvari i rijeci Krupi, te stari dio Mostara upoznavši se s njegovim povijesno-kulturnim znamenitostima uz stručnog vodiča i obnovljenom crkvom Sv. Petra i Pavla. 
- Jednodnevne izlete i hodočašća: 
- 2008. g. u Zadar i Nin s obilaskom povijesnih i turističkih spomenika; 
- 2009. g. hodočašće u Međugorje 
- 2011. g. hodočašće u Međugorje s posjetom etno selu Herceg. 
2008. 
- Predsjednik Vicko Sviličić i Ivan Čagalj upoznali su članstvo sa projektom Slijepi u javnom prometu čiji nosilac je prof. dr. Mario Čagalj sa Elektrotehničkog fakulteta. 
- U organizaciji HSS-a u našim prostorijama organizirano je predavanje i prezentacija tiflo-pomagala. 
- U Muzeju HAS-a održano je predavanje o životu i djelu Luisa Braillea povodom 200. obljetnice njegovog rođenja. Predavanje je organizirao Lions klub Split, a predavač je bio prof. Ivan Krznarić iz Zagreba. Gosti Lions kluba i Muzeja bili su ravnatelj Muzeja za slijepe iz Ancone g. Faroni i predsjednik slijepih Regije Marche g. Grasini. Tom prilikom predsjednica Lions kluba Marjan uručila je Muzeju HAS-a donaciju za povećanje fundusa Muzeja namijenjenog slijepim osobama. Predsjednik Sviličić poklonio je predsjedniku Lions kluba Marjan ing. Damiru Vesanoviću životopis Hellen Keler, a gostima iz Italije daktilne razglednice Meštrovićevih crteža. 
- Naša članica Ella Barišić prvakinja Hrvatske u čitanju brajevog pisma demonstrirala je vještinu čitanja brajičnog pisma. Gosti iz Italije su bili oduševljeni njenim čitanjem, te ukoliko i na talijanskom jeziku bude tako dobro mogla čitati, a kojega inače uči, pozvali bi je u posjet u Anconu. Nakon predavanja održana je manja prezentacija uglavnom zvučnih pomagala, a demonstratori su bili prof. Ivan Krznarić i rehabilitator Iva Pavlinec. 
- U Muzeju grada Splita u organizaciji Lions kluba Marjan i prof. Jasenke Splivalo održana je promocija daktilnih razglednica Dioklecijalnove palače, a u sklopu projekta Dotakni i vidi prof. Jasenke Splivalo i njene grupe Baština nama je stalo. Ženska klapa Činkvina koju vodi naš član Mario Markovina bila je gost na ovoj prezentaciji. 
Muzej hrvatskih arheoloških spomenika organizirao je izložbu Nives Čičin-Šain Moja arheologija u Konzervatorskoj galeriji, kao i radionicu u Muzeju hrvatskih arheoloških spomenika. Troje naših članova prisustvovalo je otvorenju Izložbe. 
10. travnja 2010. održan je humanitarni klavirski koncert povodom godišnjice rođena Chopena u izvođenju Josipa Kozlice, a u organizaciji Lions kluba Marjan u svrhu prikupljanja sredstva za izradu daktilne razglednice Grada Splita. 
- Zalaganjem članice Marine Plazibat firma Procaffe dala je na upotrebu aparat za kavu. 
- Također nas je posjetila i dogradonačelnica grada Splita gđa Anđelka Visković i uručila nam ček na 5.000,00 kn. Predsjednik Vicko Sviličić i član UO Damir Smajo upoznali su je sa radom Udruge i problemima financiranja jer nas Grad ne prepoznaje kao Udrugu od posebnog društvenog interesa. Dogradonačelnica je potvrdila da će Grad pomoći u nabavi udžbenika za naše učenike u okviru svojih mogućnosti. 
- Dramski studio slijepih Novi život iz Zagreba održao je 19. i 20. veljače 2 predstave za djecu u Kazalištu lutaka i jednu predstavu za odrasle u HNK. Predstave su održane u humanitarne svrhe, a prihod je namijenjen gluho slijepim osobama. 
2011. 
- 13. srpnja 2011. održana je promocija predaje elektroničkog stolnog povećala bračnom paru Kero u prostorijama Udruge. Povećalo čije je cijena 16.900,00 kn Županija je sufinancirala sa 8.500,00 kn. Tom prilikom župan Ante Sanader imenovao je predsjednika Sviličića savjetnikom za osobe s invaliditetom u Županiji. 
- Na blagdan sv. Nikole Lions klub Split organizirao je promociju predaje pomagala našim članovima u Vili Rosina. Promociji je prisustvovao predsjednik i nekoliko članova Udruge, a tom prilikom našem članu Nikši Petrašiću uručeno je džepno elektronično povećalo, a našoj članici Elli Barišić pokazivač boja. 
IX KLUB D D K 
Klub DDK naše Udruge jedini je takav klub u Hrvatskoj, no u zadnje vrijeme ostala su samo četiri člana, te je njegovo daljnje djelovanje upitno. 
Od 2006. g. više ne organiziramo akciju darivanja krvi u našim prostorijama, zbog malog broja članova, već se naš Klub organizirano priključuje tri puta godišnje akciji klubova Društva crvenog križa Grada Splita i to Mertojak, Poljud, Gradski kotar Špinut, te Klubu lokalne uprave i samouprave. 
Naši članovi Ante Kelava i Branko Radić dali su 50 puta krv, te su nagrađeni od Udruge i od Društva crvenog križa grada Splita. 
Iskustvo je pokazalo da je naš Klub DDK od velike promidžbene vrijednosti za našu Udrugu. 
X Sekcija slijepih žena 
U proteklom razdoblju Sekcija slijepih žena bila je vrlo aktivna zahvaljujući voditeljici Snježani Drnasin. Najveću brigu vodile su o najugroženijim članicama. Redovno su posjećivale teško bolesne i nepokretne članice. Prigodom božićnih i uskršnjih blagdana najpotrebnijima bolesnima i nepokretnima članicama uručile su prigodne poklone i skromnu novčanu pomoć. Mirovne domove posjetili su predsjednik i Služba. 
- Predstavnica Mreže slijepih žena Hrvatske redovno je sudjelovala u radu Mreže. 
- Udruga je uputila jednu ili dvije članice na sva Ljetna druženja žena u organizaciji HSS-a / izuzevši 2011. g. / kao i na susrete žena povodom Majčinog dana koje su se organizirale svake godine u drugoj županijskoj udruzi. 
- Sekcija je organizirala druženje članica za Valentinovo, Međunarodni dan žena i Majčin dan. Članice su uz ova druženja nekoliko puta radile same kolače. 
Povodom ovih druženja nekoliko je vanjskih suradnica održalo predavanja i to na temu nutricionizma, homeopatije, te zdravog načina života. 
- Posebno ističemo suradnju Sekcije sa KUD Jedinstvo čije su dvije članice uvježbale članice Udruge nekoliko starih splitskih plesova. Plesove su izvele povodom Majčinog dana u Udruzi što je bilo dobro medijski popraćeno. 
- Uz stručnu pomoć volonterki održano je nekoliko radionica / makrame, izrada figurica od raznih materijala, izrada božićnih čestitki za najmlađe, izrada ukrasnih kuglica za božićnu jelku za dvoranu i za najmlađe, slikanje na svili /. Također uz pomoć jedne volonterke osnovana je i pjevačka grupa koja je djelovala neko vrijeme. 
- S ponosom ističemo da je ova Sekcija jedna od najboljih, ako ne najbolja u Hrvatskoj, a posebno se ističe u organiziranju različitih radionica i izložbi, karitativnom radu i dr. 
XI Keramička sekcija 
Keramička sekcija počela je sa radom u veljači 2009. g.. Rad Keramičke sekcije odvijao se u Keramičkoj radionici Centra Juraj Bonači. Na Dan invalida 03. prosinca u Domu Hrvatske vojske u Lori članovi Udruge priključili su se obilježavanju Dana invalida na Okruglom stolu izložbom radova Keramičke sekcije. 
Keramička sekcija radila je do ljeta 2010. g. u Keramičkoj radionici Centra Juraj Bonači. Zbog objektivnih problema rad nije nastavljen. Radovi Keramičke sekcije stavljeni su na lutriju u okviru božićnih i uskršnjih domjenka. 
XII Šah i šport 
Šah sekcija 
Šahisti su redovno vježbali jednom tjedno i održavali prvenstvo Sekcije u našim prostorijama. Jedan do dva prvoplasirana igrača redovno su sudjelovala na pojedinačnim prvenstvima Hrvatske u šahu za slijepe i ostvarili solidne rezultate. 
Na Pojedinačnim državnim prvenstvima u šahu 2008. g. Marin Amižić dijelio je 4 - 5 mjesto, 2009. g. IV mjesto, a 2011. g. zauzeo je odlično III mjesto. 
- Na ekipnom prvenstvu Hrvatske naša ekipa sudjelovala je 2010. g. i zauzela izvanredno treće mjesto. 
- Naši igrači sudjelovali su na Dalmatinskim sportskim igrama. Prvak Dalmacije bio je 2008. i 2011. bio je Marin Amižić, a Marko Ćosić 2009. i 2012. g. 
Naš šahist Marin Amižić redovno je sudjelovao na memorijalnom turniru Vladimir Mirković u Zagrebu gdje je pokazao zapažene rezultate. Godine 2010. g. zauzeo IV, a 2011. V mjesto. N a Međunarodnom šahovskom turniru Anđelo Raukar u Crikvenici 2012. g. zauzeo je odlično V mjesto. 
Zvučni pikado 
U proteklom razdoblju članovi Pikado sekcije trenirali su i učestvovali na državnim i regionalnim prvenstvima pojedinačno i ekipno. 
2008. 
Igrači su sudjelovali na Dalmatinskim sportskim igrama u Dubrovniku i ostvarili dobre rezultate. Igrači nisu učestvovali ni na pojedinačnom, ni ekipnom prvenstvu Hrvatske u pikadu, budući kao zaposlene osobe nisu mogli dobiti slobodne dane. 
Zbog dobrih rezultata u pikadu u proteklim godinama predsjednik je nagradio Vladu Parčinu i Sašu Denisa elektroničkim sobnim pikadom. 
Na našu zamolbu i uz pomoć člana Ante Kelave Grad Split, Odjel za sport donirali su cjelokupan iznos za zvučni pikado u visini od 27.450,00 kn. 
2009. 
Igrači su sudjelovali na Dalmatinskim sportskim igrama u Splitu i ostvarili dobre rezultate. Jedan igrač je učestvovao na pojedinačnom prvenstvu i ostvario solidan plasman, na ekipnom prvenstvu Hrvatske u pikadu Sekcija nije učestvovala. 
2010. 
Na DIS-u u Šibeniku naši natjecatelji zauzeli su odlična mjesta. 
2011. 
U zvučnom pikadu u B kategoriji prvak je Vlado Parčina koji ima 6 pobjeda u sedam kola. Drugi je isto u B kategoriji Saša Denis. Ostali takmičari su se loše plasirali. 
Na Pojedinačno prvenstvo slijepih Hrvatske u elektroničkom pikadu koje se održalo od 17. do20.lipnja 2010. Udruga nije uputila nikoga budući je Poziv došao tek na naše traženje, a i prije toga više nije bilo mjesta u Odmaralištu. Zainteresiranih članova nije ni bilo obzirom da ih je većina zaposlena i teško mogu dobiti dva slobodna dana. 
Na Državno ekipno prvenstvo slijepih u pikadu Udruga također nije uputila ekipu zbog igrača u B kategoriji koji zbog posla nisu mogli učestvovati na Prvenstvu. 
2011. 
Udruga nije uputila nikoga na Državno prvenstvo u zvučnom pikadu. 
D I S 
Dalmatinske igre slijepih organiziraju se svake godine u drugom gradu Dalmacije. Naši igrači su sudjelovali na svim igrama. 
2008. 
Na DIS-u 2008. naša Udruga je osvojila ukupno II mjesto. Marin Amižić je po drugi put u šahu postao prvak Dalmacije, a u pikadu Vlado Parčina postaje prvak Dalmacije prvi put. 
2009. 
Na DIS-u 2009. naša Udruga je osvojila ukupno I mjesto. Prvak Dalmacije u šahu bio je Marko Ćosić, Marin Amižić zauzeo je II mjesto. U zvučnom pikadu Denis Saša zauzeo je I mjesto u B kategoriji, Ante Kelava II mjesto u A kategoriji, a Nevenka Rađa II mjesto u B kategoriji. 
2010. 
3. DIS 2010. g. održane su u organizaciji Udruge slijepih Županije šibensko-kninske od 16. - 18. travnja 2010. g. Udruga je na natjecanje uputila 2 šahista sa jednim pratiteljem, a u pikadu 2 igrača u B i 2 u A kategoriji sa dva pratitelja. Denis Saša zauzeo je I mjesto u B kategoriji, Boris Bjedov II mjesto u A kategoriji. U šahu Marin Amižić zauzeo je II mjesto. Zadar je ukupno bio I, a Split II. 
2011. 
Zadarska udruga slijepih bila je domaćin Dalmatinskih sportskih igara slijepih 2011. g. od 25. - 27. ožujka. Naša Udruga uputila je 2 šahista, 2 igrača u zvučnom pikadu u A kategoriji i 2 igrača u B kategoriji. 
2012. 
Dalmatinske sportske igre slijepih održane su u organizacije Županijske udruge slijepih Dubrovnik. Igre su održane od 20. 22. travnja 2012. g. Naša ekipa je postigla izvanredne rezultate. Marko Ćosić prvak je u šahu, Ante Kelava prvak je u pikadu u A, Saša Denis prvak u pikadu u B kategoriji. Od ostalih značajnijih rezultata Vlado Parčina zauzeo je II mjesto u pikadu u B kategoriji, te Marin Amižić IV mjesto u šahu. Ovim rezultatima naša ekipa je premoćno osvojila I mjesto jer je od 18 mogućih bodova ostvarila 11. 
POSLOVNI PROSTOR 
Vezano za ugradnju vodomjera bilo je potrebno razdvojiti dovod vode između Udruge i stana Anđelke Bezmalinović, a što se nije napravilo pri davanju dijela prostora Udruge članici. Voda je razdvojena i vodomjeri su ugrađeni. 
IZVORI FINANCIRANJA 
Kako bi Udruga normalno radila i ostvarila sve postavljene zadaće bilo je potrebno iznaći značajna financijska sredstva. 
Udruga se u izvještajnom razdoblju financirala iz proračuna Ministarstva zdravstva i socijalne skrbi / sredstva od igara na sreću /, Županije, grada Splita, te gradova i općina naše Županije. U taj posao uložili smo veliki napor, a rezultati nisu izostali. Ipak ne možemo biti u potpunosti zadovoljni budući nas neki gradovi i općine i dalje ne financiraju. 
Vlastita djelatnost važan je izvor naših prihoda. Posao sa očnim protezama je stabilan i donosi nam značajnu dobit. 
Ostali izvori financiranja dolaze od članarine, donacija, prihoda od pomagala preko HSS-a, donacija pravnih i fizičkih osoba i drugo.. 
O vo izvješće o radu pokazuje rezultate koje smo postigli, probleme i nedostatke. Sve ovo bilo je moguće postići predanim radom predsjednika, članova Upravnog odbora i službe 
