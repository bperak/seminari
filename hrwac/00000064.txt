U povodu obilježavanja Dana odgoja bez batina, 30. travnja, Dom za boravak djece " Tić " je uz podršku Odjela gradske uprave za zdravstvo i socijalnu skrb te Odjela za odgoj i školstvo organizirao tribinu pod nazivom " Tjelesno kažnjavanje djece danas ". Na tribini je ukazano na štetne posljedice tjelesnog kažnjavanja djece, s krajnjim ciljem dokidanjem tjelesnog kažnjavanja u društvu. Tribina je bila prvenstveno namijenjena djelatnicima osnovnih škola i vrtića, ali i roditeljima te svima zainteresiranima za temu tjelesnog kažnjavanja djece, koje je u hrvatskom društvu, iako zakonom zabranjeno, i dalje prisutno. Prema riječima ravnateljice Doma " Tić " Tamare Žakule Desnica, tjelesno kažnjavanje ima svoju alternativu - pozitivno roditeljstvo. 
Sudionike tribine pozdravio je i gradonačelnik Rijeke Vojko Obersnel, zahvalivši se svima koji su angažirani na rješavanju ovog velikog društvenog problema. " Vjerujem kako će i ova tribina pridonijeti zaustavljanju tjelesnog kažnjavanja djece. Djecu je potrebno zaštiti od tjelesnog kažnjavanja bilo koje vrste i pružiti im kvalitetan odgoj u ustanovama i obitelji, " kazao je Obersnel. 
Također, na tribini je Suzana Mravinac, jedna od djelatnica Tića, prikazala stavove djece o tjelesnom kažnjavanju, iznesene na debati " Djecu treba štititi od tjelesnog kažnjavanja ". U debati su sudjelovala djeca koja su prilikom prošlogodišnjeg Svjetskog dana prevencije zlostavljanja i zanemarivanja djece proglašeni Ambasadorima Tića, s ulogom promicanja dječjih prava i njihovih obveza te informiranje djece o načinima zaštite svojih prava. Svi zaključci današnje tribine bit će kao smjernica za daljnje postupanje relevantnih institucija, prvenstveno škola. 
