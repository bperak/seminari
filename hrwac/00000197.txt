Karakteristike psihički zdravih i zadovoljnih ljudi
Albert Ellis i Windy Dryden postavili su određene kriterije psihičkog zdravlja i zadovoljstva. Nemojte očekivati da budete savršeni i da ih sve imate. Ali u svakom slučaju, a osobito ako ste sve do sada pažljivo čitali - možete težiti ka njihovu ostvarenju.
Vlastiti interes Razumni i emocionalno zdravi ljudi vode računa o vlastitom interesu i stavljaju ga nešto iznad interesa drugih. Spremni su žrtvovati se u određenoj mjeri za one do kojih im je stalo, ali ne u potpunosti.
Društveni interes Ovi ljudi vode računa i o društvenim interesima, jer velika većina ljudi živi u društvu. Ako se ne ponašamo moralno, ne štitimo prava drugih i ne vodimo računa o opstanku društva - teško da ćemo stvoriti svijet u kojemu možemo zadovoljno živjeti.
Samousmjeravanje Emocionalno zdravi ljudi preuzimaju odgovornost za svoj život ali surađuju s drugima. Oni ne trebaju niti traže veliku podršku i pomoć drugih, iako to ne znači da je neće prihvatiti.
Visoka tolerancija na frustraciju Daju i sebi i drugima pravo na pogrešku. Čak i kad su izrazito nezadovoljni i svojim i tuđim ponašanjem, suzdržavaju se od osude. Što mogu mijenjaju, što ne mogu izmijeniti - prihvaćaju.
Prihvaćanje nesigurnosti Shvaćaju i prihvaćaju ideju da živimo u svijetu vjerojatnosti i slučaja u kojem ne postoji apsolutna sigurnost. Za njih je to fascinantno i uzbudljivo, a ne strašno. Iako vole red i sigurnost u određenoj mjeri, shvaćaju da ne mogu znati što će im budućnost donijeti i što će im se u životu događati.
Kreativnost Većina ljudi zdravija je i sretnija kad su aktivno u nešto uključeni, nego ako se stalno bave sami sobom. Još je bolje ako je to čime se bave neka kreativna aktivnost ili aktivnost koja potiče osobni razvoj i razvoj drugih ljudi i koju drže tako važnom i bitnom, da ih zaokuplja veći dio vremena.
Znanstveno razmišljanje Emocionalno zdravi ljudi su objektivniji, realniji i skloniji znanstvenom načinu razmišljanja nego emocionalno nestabilni ljudi. Oni su sposobni intenzivno osjećati i reagirati ali, istodobno, reguliraju svoje emocije i ponašanje. Razmišljaju o posljedicama svojih djela i o tome koliko ih njihovi postupci vode ostvarenju kratkoročnih i dugoročnih ciljeva.
Prihvaćanje samoga sebe Sretni su zbog toga što su živi i u određenoj mjeri uživaju sami u sebi. Ne vrednuju sebe prema izvanjskim obilježjima i rezultatima ili prema onome što drugi misle o njima. Prihvaćaju sebe bez obzira na sve okolnosti i pokušavaju uživati, a ne se beskonačno dokazivati.
Preuzimanje rizika Spremni su preuzeti rizik i, ako nešto žele, pokušavaju to i učiniti - čak i kad nemaju nikakvih jamstava za uspjeh. Pomalo su skloni avanturizmu, ali ne pretjeruju.
Dugoročni hedonizam Teže ugodi i zadovoljstvu, kako u sadašnjem trenutku, tako i u budućnosti. Ali nikad neće učiniti nešto što će im donijeti trenutno zadovoljstvo, ako znaju da bi to moglo imati negativne posljedice u budućnosti. Svjesni su da život ne prestaje danas, da moraju misliti i o sadašnjosti i o budućnosti i nisu opsjednuti time da im trenutno mora biti dobro.
Neutopističko razmišljanj Svjesni su da je utopija vjerojatno neostvariva, da nikad neće dobiti sve što žele, niti će moći izbjeći neugodnosti i bol. Jasno im je da nikad ne mogu biti potpuno sretni, potpuno zadovoljni i potpuno savršeni. Znaju da u njihovom životu mora biti i zabrinutosti i depresije, kao i lošeg raspoloženja i neprijateljstva.
Preuzimanje odgovornosti za emocionalne probleme Prihvaćaju odgovornost za svoje emocionalne probleme i ne okrivljuju zbog njih druge ljude ili okolnosti.
