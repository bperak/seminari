U Teatru TD će u petak, 3. svibnja u 20 i 21.30 sati, biti izvedena predstava " Jalova ". Autorica teksta i redateljica predstave je Magdalena Lupi Alvir, a izvođači Daria Lorenci Flatz i Marin Alvir, koji potpisuje i glazbu.
Izvedba " Jalove " (trećeg dijela istoimenog kazališnog triptiha) kreće se na granici kazališnog, performativnog i dokumentarnog, a jalovost se problematizira kroz niz tema među kojima su koncept ženskosti, majčinstvo, pitanje roda općenito ili nemogućnosti začeća konkretno, ali i u svjetlu šireg društveno-političkog konteksta. Predstava je inicijalno nastala kao reakcija na sporni, sada već bivši zakon o medicinski potpomognutoj oplodnji u Republici Hrvatskoj i sverastući problem neplodnosti, radi kojega je u posljednje tri godine veliki broj hrvatskih parova odlazilo u Maribor, grad u kojemu postoji cijenjena klinika za potpomognutu oplodnju u kojoj svi oni nastoje osvariti svoje roditeljstvo.
Suočavajući se s istinama koje su i bolne i osobne, no i društvene i javne, Jalova je i pokušaj doživljavanja jednog posve drugačijeg zajedništva, propitivanja stvarnih granica ljubavi, iskušenja, strahova, nadanja, no i duhovitih komentara na vlastiti položaj ne (moćnog) subjekta koji pokušava ispitati granice ne (mogućeg). Pokušaj je to da se sa distance sagleda i upozori na problem o kojem se dosada u teatru jednostavno nije govorilo.
" Jalova " je nastala kao dio programa Europske prijestolnice kulture Maribor 2012, u produkciji KUD Borza iz Maribora i u koprudukciji TRAFIK-a iz Rijeke.
Kino Tuškanac u suradnji s Indijskim veleposlanstvom i udrugom Lotos projekcijama deset indijskih igranih filmova priključuje se ovogodišnjem svjetskom obilježavanju stote obljetnice postojanja te istočne kinematografije. U četvrtak 25. travnja ciklus otvara Sluškinja iz 1998. godine. Redatelj Bongu Narsing Rao tim je filmom postigao zavidan uspjeh kod kritike, a Archana koja tumači glavnu ulogu dobila je Srebrni lotus za najbolju glumicu, dok je sam film osvojio nagradu za najbolji regionalni film na telugu jeziku. Indijska se kinematografija po broju proizvedenih filmova kao i gledatelja u zemlji i svijetu, svrstava među tri najveće svjetske kinematografije. Godišnje proizvede oko tisuću cjelovečernjih filmova. To je i jedina zemlja na svijetu koju Hollywood nije ugrozio i gdje 90 posto stanovništva i dan danas s radošću gleda gotovo isključivo domaću produkciju, a uživa veliku popularnost u svim susjednim zemljama unatoč jezičnoj barijeri. U posljednje doba broj poklonika naročito raste u Njemačkoj i Japanu.
Što je tajna popularnosti indijskog filma? Zašto samo indijski film tako uspješno i uporno njeguje plesne i pjevne sekvence koje su umješno utkane u dramaturgiju? Odgovore na ta i mnoga druga pitanja moći ćete naći u Tuškancu, gledajući indijske filmove i slušajući predavanje Rade Šešić, jedne od ponajboljih poznavateljica te velike istočne kinematografije.
Uz ciklus indijskog filma, organizirane su i radionice bolivudskoga plesa, prirodne kozmetike ili vezivanja sarija, koje će biti održane u maloj dvorani kina.
Četvrtak, 2. svibnja u 18.00 sati - Bolivudska diva - radionica bolivudskog plesa. Voditeljica je Gayatra Marić Mondal, koja je od ranog je djetinjstva zaljubljena u ples. Plesne poduke počela je dobivati s navršene tri godine. Prvo Kathak u Nikon Art školi u Baruipuru, Indija, gdje ju je podučavao učitelj Sandip Banerjee, i sam učenik jednog od najvećih znalaca Kathaka u Indiji, Birju Maharaja. Kao desetogodišnjakinja uči Bharatanatyam i Bollywood plesne tehnike u Sai Dance studiju. I sama postaje učiteljica i više od devet godina podučava klasične i moderne plesne stilove diljem Indije. Godine 2008. dolazi u Zagreb, te u želji da proširi interes za indijski ples neumorno nastavlja svoje plesne aktivnosti.
Petak, 3. svibnja u 18:00 - Predavanje Rade Šešić: Od Natya Vede do sekvenci pjesme i plesa u indijskom filmu. Indija je zemlja s najvećom filmskom produkcijom na svijetu, godišnje proizvede oko tisuću cjelovečernjih filmova. To je i jedina zemlja na svijetu koju Hollywood nije ugrozio i gdje 90 % stanovništva i dan danas s radošću gleda isključivo domaću produkciju. Što je tajna indijskog filma? Zašto samo indijski film tako uspješno i uporno njeguje plesne i pjevne sekvence koje su vješto utkane u dramaturgiju? Kakav smisao filmu daju plesne i pjevne sekvence? Gdje su korijeni obožavanju kao i razumijevanju glazbe, poezije, plesnih pokreta, raznobojnih kostima i mitoloških snoviđenja? Zašto indijski film dobiva sve više poklonika u svijetu, posebice u Njemačkoj i Japanu? Odgovore na ova pitanja ili bar neka od mogućih razmišljanja na ovu temu, pokušat će dati profesorica Šešić u ovom popularno znanstvenom predavanju.
Utorak, 7. svibnja u 18:00 sati - Boivudska diva - Sari klub: pet metara ljepote.Što trenutno nose bolivudske dive, koja je boja in u Bollywoodu danas i kako prikladno odjenuti sari tema je ovogodišnje, već tradicionalne, sari radionice u sklopu Dana indijske kulture.
" Noć knjige " u kojoj će čitati cijela Hrvatska održat će se 23. travnja od 18 sati do jedan sat iza ponoći kada će knjižare i knjižnice te drugi uobičajeni prostori za promoviranje knjiga i autora postati mjesto odvijanja raznovrsnog i širokoj publici zanimljivog programa, najavili su jučer organizatori. " Noć knjige " biti će otvorena 23. travnja u 18 sati u Nacionalnoj i sveučilišnoj knjižnici, kada će biti predstavljeni rezultati istraživanja tržišta knjiga u Hrvatskoj, te će se razgovarati o načinima poticanja čitanja i buđenja interesa za knjigu. Istovremeno će biti otvorena izložba " Kadar za čitanje ", koja će nakon NSK krenuti na turneju diljem Hrvatske. Otvorenje će zaključiti koncert grupe Olovni ples.
" Noć knjige " održat će se u više od 100 gradova i mjesta diljem Hrvatske, s najvećim brojem programa, njih 71, u Zagrebu. Program će biti održan u 174 knjižnice diljem Hrvatske, te u 50 - tak knjižara i ostalih prostora. Sudjelovat će više od 200 pisaca te brojni urednici, prevoditelji, glazbenici, glumci, izvođači, a od stranih autora, poznati litavski umjetnik i ilustrator knjiga za djecu Kęstutis Kasparavicius, te crnogorski pisac Milorad Popović koji će promovirati roman " Karnera ". Sudjelovat će i 39 školskih knjižnica, a zahvaljujući njihovu odazivu, program je dobio i matineju. Također, " Noć knjige " održat će se i u nekoliko specijalnih knjižnica pa će čitati i medicinari, muzealci, pa čak i meteorolozi, a poezija će krenuti u noćnu šetnju i zagrebačkim ulicama. U " Noći knjige " biti će i promotivnih akcija, a putnicima tramvaja i autobusa program će se u vozilima prenositi putem Trećeg programa Hrvatskoga radija.
Nakon velikog uspjeha prošlogodišnjeg, prvog izdanja " Noći knjige " u Hrvatskoj, i ove se godine 23. travnja tom manifestacijom u Hrvatskoj obilježava Svjetski dan knjige i autorskih prava, a kako se 22. travnja obilježava i Dan hrvatske knjige, na taj će se način povezati ta dva važna datuma za knjigu i kulturu čitanja.
Ako želite sudjelovati na D-IZLOŽBI, središnjem izložbenom događanju u sklopu festivala DAN D učinite to do 22. travnja D-IZLOŽBA od prvog izdanja festivala održanog 2010. godine služi kao platforma za predstavljanje najboljih mladih dizajnera do navršenih 35 godina, bez obzira da li aktivno djeluju na sceni ili će na nju tek kročiti. D-sajam ujedno je i samo srce Dana D jer je od njega i cijela priča o današnjem festivalu i počela, te i dalje predstavlja njegovo središnje i najvažnije događanje. U sklopu Dana D i ovog će puta biti prikazana njihova produkcija, koja uključuje naručene i samoinicirane radove, mentorirane i samostalne projekte, te one posebno osmišljene i realizirane za sam nastup na festivalu.
Izložba će se ove godine održati od 14. do 16. lipnja u bišem tvorničkom kompleksu Gredelj, a poziv uključuje prijavu već realiziranih radova ili radova koji tematiziraju Dizajn i grad kao polazišnu točku ovogodišnjeg festivala. Na sajmu za mlade autore sudjelovati mogu studenti i profesionalni dizajneri, starosti do 35 godina (ako je riječ o grupi autora, kao kriterij se uzima matematički prosjek njihovih godina koji ne smije prijeći 35) koji djeluju u područjima dizajna interakcija, produkt, grafičkog, modnog, konceptualnog dizajna i sl.
Povodom prvog službenog posjeta švedskog kraljevskog para, Nj. V. Carla XVI. Gustafa i kraljice Silvie, Kulturno informativni centar organizirao je prigodni program kako bi predstavili Švedsku i njenu kulturu. U suradnji sa Hrvatskim društvom pisaca organiziramo dvije večeri švedske poezije, uz glazbenu pratnju. Također u suradnji s gradom Umeå, udrugom Twilight mag i izdavačkom kućom Fraktura, organiziramo predstavljanje grada Umeå Europske kulturne prijestolnice 2014.
Umeå je sveučilišni grad poznat po svojoj živoj atmosferi, kreativnosti i sveprisutnoj intelektualnoj kulturi. Umeå je poznata i po pretežno mladom stanovništvu, duhu slobode, progresivnosti i razigranoj kulturnoj sceni. Osebujan Umein stil inspirirao je i Stiega Larssona, autora Millennium trilogije, da oblikuje svoj kultni lik Lisbeth Salander prema tipičnoj curi iz svojeg rodnog grada.
Grad je obilježila i kultura Laponaca ili Samija, jednog od najstarijih naroda Europe koji sami sebe smatraju Indijancima sjevera. Najpoznatiji stanovnici Umeåe pored već spomenutog svjetski priznatog pisca kriminalističkih romana Stiega Larssona su i ženski indie rock bend Sarah Hotnights te progressive / math metal bend Meshuggah, koji uskoro dolaze prvi puta u Hrvatsku - 29. 04. 2013. nastupit će u zagrebačkoj Tvornici kulture.
Pjesničke večeri zamišljene su kao jamm sessions sa švedskim pjesnicima Christer Boberg, Freke Räihä i Boel Schenlær. Pjesnici će prezentirati i čitati svoju poeziju, a publika je pozvana da sudjeluje u događaju kroz razgovor sa pjesnicima te sviranjem instrumenata. Mladi muzičari Jelena, Tinka, Kristijan i Roko skloni improvizacijama će (uz pomoć publike) nastojati sviranjem svojih instrumenata kreirati opuštenu atmosferu jamminga. Ideja je da se dogodi ispreplitanje poezije i glazbe...
Idući tjedan održava se najveći regionalni gitaristički festival po broju natjecatelja Omiš guitar fest 2013. Ovaj festival (koji se održava 4. godinu za redom) počinje 18. a trajat će do 20.4.2013. godine pod pokroviteljstvom predsjednika RH gospodina Ive Josipovića, grada Omiša i uz potporu Ministarstva kulture Republike Hrvatske, te Splitsko dalmatinske županije.
Organizatori ponosno ističu da su do sada prijave natjecatelja stigle iz dalekog Nepala, Meksika, Norveške, Rusije, Austrije, Njemačke, Danske, Rumunjske, Italije, Srbije, Poljske, Hrvatske, Makedonije, Slovenije, Bosne i Hercegovine, Crne Gore i Hrvatske. Očekuje se ukupno dolazak preko 130 natjecatelja iz cijelog svijeta.
Prvog dana, 18. travnja, u 20 sati je svečano otvaranje Omiš guitar festa u restoranu Ribnjak kampa Galeb uz nastupe Brune Mičetića, Mladena Pecovića, Branka Bogunovića Piffa, Ivana Mihaljevića, Dragomira Herendića Dragiannia, Josipa Pešuta i mnogih drugih poznatih osoba iz javnog života, a sav prihod od ulaznica ide udruženju Agape kao pomoć za djecu sa invaliditetom. Ovom prilikom bit će otvorena i izložba rock fotografija djece oboljele od celebralne paralize iz Udruženja Srce iz Splita koja će nastupiti u samom programu otvaranja uz mnogobrojne goste i poznate osobe iz javnog života. U okviru otvaranja održat će se i super finale u kategoriji električne gitare i discipline glas i gitara. Također, prvog dana festivala, organizirat će se i modna revija gitara i nakita mlade omiške dizajnerke De Lene i modne marke Galeb. Drugog dana festivala, 19. travnja, u 19 sati održat će se Gala koncert klasične gitare na kome će nastupiti Darko Bageski, Vojin Kocić, Duo Cerović Krivokapić, te kvartet Laurum. Nakon koncerta predviđeno je druženje uz dalmatinsku večer u Gusarskoj konobi.
Trećeg dana, 20. travnja, je svečano zatvaranje festivala u hotelu Plaža uz nastup Barcelona flamenco Puchero group, a nakon toga sljedi opuštajuća jazz atmosfera uz sastav Repassage iz Splita u Gusarskoj konobi.
Iznebuha je glavom bez obzira pobjegla iz hrvatske svakodnevice na drugi kraj svijeta. Bez novca, jedriličarskog iskustva i razmišljanja o posljedicama, skočila je na brod i otplovila na Karibe. Točnije, izbacili su je s jedrilice na Djevičanskim otocima, jer je nisu mogli ukrotiti. Upoznala je ekipu, našla dečka, ostala bez centa i uselila u mini skvot. Za njom su ostala druženja s novopečenim prijateljima s kojima je pila Absinth i umalo izgubila glavu, sa znanstvenikom koji dokazuje svoje teorije pustolovinama, s ludim avanturistima koji u brodu bez motora slijede putove Magellana, s dupinčićima-fakinčićima koji kao strijele jure noću među planktonima, kupanje u Atlantiku na nekoliko kilometara dubine, među kitovima. Vratila se kući avionom, a onda ju je ukrotila svakodnevica od koje je pobjegla. Rodila je malog Karibljanina, a sedam godina kasnije odletjela je natrag da napravi sekicu. Samohranu majku dvoje djece zaposlenu u novinarstvu tek tad su stale šibati puno teže bure i nevere, one što pušu iz hrvatske svakodnevice... Ovo nije egzotična pripovijetka o hrabroj junakinji koju je iznjedrila mašta nekog stranog pisca, nego istinita i neobična životna priča o ludoj pustolovini jedne hrvatske novinarke. Zvuči vam još zanimljivije i želite saznati interesantne detalje ove avanture koja još nije završila? Oni se skrivaju na stranicama romana intrigantnog naslova Nisam ja. Neptun je. Da život piše najuzbudljivije priče svjedoči iskustvo Rozete Bogeljić, hrvatske novinarke i autorice, koja je uz ovaj roman prvijenac, objavila i pripovijest u zbirci iskustava roditeljstva Drugo stanje u Profilovoj nakladi.
Egzotična autobiografska priča o Rozetinoj ludoj pustolovini na Karibima pretočena na papir objavljena je nedavno, a dostupna je po prikladnoj cijeni od 19,99 kuna na svim kioscima.
Pročitajte par uzbudljivih citata iz ovog pustolovnog romana:
" Radost je pritiskalo nešto napeto i kobno što je prijetilo iz zraka. Ili mora. Moja baba Venka je sve strahove, i moje i njihove prepoznala, sažela i izrekla u jednom jedinom vapaju.
- Što san te ja 26 godina ' ranila da te morski pasi poidu? kukala je, valjda zbog ogromnih količina hrane uzalud potrošene na mene, a kad je vidila jedrilicu zavapila je
- Ajme majko, malo je veća od laloke Laloka je sipina kost. "
" Do tad je radio obrambeni sustav, moja dragi visoki neprobojni zidovi za obranu od nekontroliranih emocija, ali tada su pali i postalo mi je teško. Pomislila sam " Ma di ću ja, što je meni? U što sam se sad uvalila jebente živote? "
" Mayday, mayday, mayday
Nema odgovora. Je li to to? Gotovo je? Nema smisla bacit se u stranu jer je brod širok barem 50 metara. Motori su mu toliko moćni da je vjerojatnost preživljavanja veća u stroju za mljevenje mesa. Ma ne mogu vjerovati da će nas sad potopiti. Skončaću kao brodolomac, a nisam pošteno ni Jadran ostavila za sobom Začudo, panika me nije skrpala, niti su mi se noge odsjekle. Činilo mi se da nije ni njih dvojicu. "
" Vatra, vatra, gle lava, suklja, gle, jel vidiš? Riga vatru derala sam se. Vatra na vrhu kratera se jasno vidjela. Vulkan je doista bućkao lavu, nama pred očima Nije samo tutnjio i sukljao dim nego taj vulkan, ljudi moji, bljuckao je vatru Vidjela sam lavu, vidjeli smo, svi smo sve vidjeli. Nije sukljala uvis, vulkan ju je grgljao pri vrhu kratera, ali bilo je crveno Ali nismo stali da pitamo ljude jel ' ih strah. "
" Zgodan, visoki crnac te je večeri postao stalni član naše ekipe. Dobro, moje ekipe. Dobro, moj stalni pratitelj. I prijatelj. I svašta. Često smo se družile s njim. Zabavan je, stalno priča, gestikulira, luduje... Pun je ritma koji mu se osjeti u hodu i govoru tijela. Tanki dreadlocksi mu skaču oko lica. Kreće se kao da je uštekan u svu muziku svemira. Danas, najsretnija sam na svijetu što u svojoj djeci osjetim taj i takav ritam. "
Muzej za umjetnost i obrt je u razdoblju od 2003. do 2013. obogatio svoj fundus za gotovo 10.000 umjetnina i predmeta umjetničkog obrta. Ukupni broj pribavljenih umjetnina tri puta je veći od broja predmeta predstavljenih u stalnom postavu MUO, a otkupljivani su sredstvima Grada Zagreba i Ministarstva kulture RH, odnosno pribavljeni donacijama građana.
Na izložbi Akvizicije MUO / Iz prošlosti za budućnost, 2003. - 2013. bit će predstavljen izbor od nekoliko stotina najzapaženijih umjetnina (otkupi: Picelj, Bućan, Rošić, Schmidt, Glumac; donacije: Tuškan, Lentić, Madžer; pohrane Kraljević i druge te umjetnine iz pojedinačnih otkupa i donacija). Izložba je popraćena reprezentativnim katalogom (250 stranica) u kojem se prezentira otkupna i sakupljačka politika MUO te elaborira najznačajnije akvizicije. Odabrane umjetnine prezentirane su kvalitetnim fotografijama i kataloškim jedinicama.
Muzejski dokumentacijski centar organizira simpozij ' Glazba u muzeju / Muzeji glazbe ' koji će se održati od 16. do 18. listopada 2013. u Zagrebu, u Muzeju Mimara. Ovim putem pozivaju se zainteresirani autori da prijave izlaganje na temu hrvatske glazbene i zvučne baštine. Rok za slanje sažetka je 15. lipnja 2013.
Iz MDC-a ističu kako Hrvatskoj nedostaje nacionalni ' Muzej glazbe ', kao i strategija za sustavno prikupljanje i proučavanje glazbene baštine. Stoga žele detektirati glazbenu i zvučnu baštinu u muzejima i ostalim baštinskim institucijama, izraditi bazu podataka i povezati stručnjake. Cilj je stvoriti stručnu platformu za raspravu teorijskih i praktičnih pitanja vezanih uz glazbu u muzeju.
