Na Dan hrvatske knjige, 22.4.2013., posjetila nas je književnica Mirjana Gaura. Druženje s tetom Mirjanom započeli su Leda, Jana i Jan (učenici 1. b) recitacijom o ježićima. Teta Mirjana je toliko uživala pa nije ni shvatila da učenici recitiraju njezinu pjesmicu. Zvonimir (učenik 2. a) književnici je poklonio buket cvijeća i naš školski list. Susretu su prisustvovali učenici prvih i drugih razreda i njihove učiteljice. Jako mi je drago što su se susretu odazvali Veliki knjižničari Magdalena i Filip, defektologinja Anita i učiteljica Vesnica Kantoci. Književnica nam je predstavila svoju knjigu Tajne divljine, a u tajnama divljine naši đaci su se jako dobro snašli. Bilo je to jedno veselo i nezaboravno druženje, puno smijeha, znatiželje, mudrih i brzih odgovora i hrabrih čitača.
Iz dalekog svijeta divlje ljepote, Zvijeri otkrivaju svoje živote, Što sve žele, što sve rade, Kada jedu, čim se slade I kad padne noćna zraka Što sve sniva od njih svaka.
Nezaboravite, Tajne divljine čekaju vas u školskoj knjižnici.
eliko hvala eko-etno skupini i učiteljici Dubravki koja je pripremila poklon za književnicu i dečkima iz 4. b razreda koji su pripremili mjesto za susret.
Vaša školska knjižničarka
Čitam, čitaš čitamo
Bez puno najave i objašnjenja otvorila sam vrata staklenog ormara i sve naše enciklopedije brzo su pronašle svoj put do malih čitatelja. I začas smo se našli u dalekom Svemiru, u najvećem avionu, sa dinosaurima, i najmanjim čovjekom na svijetu, u pustinji, i među najstarijim igračkama Jednostavno, čitali smo enciklopedije. I ja, i on, i ona, i mi - svi Dođite u knjižnici čitajte i vi I ne morate čitati samo enciklopedije. Čitajte časopise, knjige iz lijepe književnosti, znanstveno-popularne knjige, pa i stručne. I u njim možete pronaći nešto zanimljivo, nešto za sebe.
Nastavnu jedinicu Časopisi na različitim medijima obradili smo u učionici jer je naša mala knjižnica ponekad zaista mala, a naši sedmaši već jako jako veliki.
U uvodnom dijelu sata učenici su iznijeli svoja razmišljanja i iskustva o knjižnici i čitanju te ponovili naučeno o tiskanom i elektroničkom časopisu.
Glavni dio sata započeli smo razgovorom o autorskim pravima i proučavanjem enciklopedijskog časopisa Drvo znanja. Svaki učenik je odabrao jedan članak iz časopisa te su vježbali citirati članak. Učenici su pokazali veliki interes za vježbu što znači da su razumjeli važnost pravilnog citiranja literature i svrhu poštivanja intelektualnog vlasništva.
A nakon sata svi zajedno smo ipak završili među policama i knjigama.
Vaša školska knjižnica
Druženje uz knjigu
Uz igru asocijacija, pronalaženje, prepoznavanje, druženje i razgovor prošli smo put koji prijeđe knjiga od autora do čitatelja. Učenici su odgovorno pristupili radu, s lakoćom savladali postavljene zadatke, pa je pohvala za njihov trud, i vraćanje knjiga na vrijeme, bile neizbježna.
Bravo, 3 a i 3. b Bravo, učiteljice Nastavite i dalje voljeti knjige
Vaša školska knjižničarka
Radost otkrivanja
Jedan od zadataka školske knjižnice jest poučavanje samostalnoj uporabi izvora znanja. Zato naše učenike učim kako je organizirana naša knjižnica i kako pronaći knjigu na polici uz pomoć signature. Posebno me veseli zainteresiranost naših učenika za računalnu posudbu pa im što više pružam mogućnost samostalnog pretraživanja, posudbe i vraćanja knjiga. Veliku pomoć im pružaju Mali i Veliki knjižničari koji su se odlično snašli u svom novom poslu.
Evo, kako računalo, osim igrica i fejsa, pruža novu radost otkrivanja znanja i stjecanje vještina potrebnih za cjeloživotno učenje.
Vaša školska knjižničarka
Anđelčić i zvjezdica
Glazbene priče profesora glazbe Mladena Požgaja uvijek su vesele i edukativne. Ovaj put učenicima razredne nastave priču su pričali mali anđelčić i zvjezdica. Oni su zajedno i pjevali i svirali prekrasne božićne pjesme. U pjevanju su im se rado pridružila i djeca. Bio je to pravi raspjevani božićni ugođaj.
U ime izvođača ove glazbene priče pohvaljujemo sve učenike na lijepom i pristojnom ponašanju tijekom predstave, učiteljicama zahvaljujemo na suradnji, a POSEBNO I VELIKO HVALA dečkima iz 4. b razreda koji su pripremili dvoranu za predstavu.
Vaša školska knjižničarka
Knjiga u ruci
Završio je četvrti sajam rabljenih knjiga u školskoj knjižnici. I ove godine sajam je posjetilo i u razmjeni knjiga sudjelovalo mnogo učenika naše škole. Posebno tražene bile su slikovnice, ali ništa manje nisu bile zapostavljene i one starije, i danas, ne baš popularne knjige. To nam je drago, jer smo pokazali da svaka knjiga, i nova i stara, i velika i mala, i sa i bez ilustracija, ima svog čitatelja. Do sljedećeg sajma, u kojem ćemo ispuniti želju jednog učenika, uživajte u fotografijama.
A ovakvog lijepog druženja sa knjigom u ruci ne bi bilo da nema naših knjižničara.
Ovo je njihova priča od početka do kraja.
Dragi moji Mali i Veliki
hvala vam što ste svoje slobodno vrijeme posvetili knjizi,
a knjižnicu pretvorili u mjesto živog susreta.
Školska knjižničarka
Mjesec hrvatske knjige u našoj knjižnici
Učenicima 3. a čitala sam na glas Čudnovate zgode šegrta Hlapića, a nakon čitanja učenici su se natjecali u kvizu znanja. Bundaši su pobijedili Hlapiće. Ali, svi smo se zajedno veselili jer nas je Hlapić naučio da je mnogo važnije biti mudar kao knjiga i dobar kao sunce, nego biti pobjednik.
Ima djece koja teško čitaju. Njima sam prilagodila tekst. Ima djece koji više vole čitati u društvu. Zato smo čitali zajedno, svaki dan poslije nastave. Iako se činilo da Družbi Pere Kvržice nikad nema kraja, uspješno smo pročitali cijeli roman. Uvjerili smo se da je zajedništvo i upornost jako važno, baš kako nas Lovrak uči svojim romanima.
Sa učenicima 3. i 4. razreda naše Područne škole družila sam se kratko, ali poučno. Istraživali smo put knjige od autora do čitatelja, prepoznavali dijelove knjige, istaknuli važnost naslovnice, korica, sadržaja, nakladnika i bilješke o piscu, a upoznali smo i referentnu zbirku i načine njezine uporabe. Knjiga nas svakodnevno i ekološki odgaja -
važno je čuvati knjige kako bi se sjeklo što manje drveća.
Zemlju bajki sam posjetila s najmlađima (dječica našeg vrtića, prvi i drugi razredi). Najprije smo se uhvatili u koštac s zločestim razbojnicima i sa zmajem sa sedam glava. Mudri pastir i Bremenski gradski svirači pokazali su nam da neprijatelja možemo pobijediti mudrim riječima - mudrolijom, a ne tučnjavom i prijetnjama. Učeničke ilustracije sada krase pano školske knjižnice.
Knjige su pune dobrih i mudrih misli. One nas uče i zabavljaju.
One su naše prijateljice. To pokazuju sve minute, pa čak i sekunde provedene s knjigom u knjižnici, kod kuće, u parku
Čitajte se sa srcem, a knjige će vas nasmijavati, tješiti i odgajati
Vaša školska knjižničarka
Ove knjige su nagrađene Provjeri zašto
Nacionalni kviz za poticanje čitanja je natjecanje za mlade čitatelje diljem naše zemlje. Provodi se u okviru Mjeseca hrvatske knjige. Organizator kviza su Knjižnice grada Zagreba Hrvatski centar za dječju knjigu Odjel za djecu i mladež. Svake godine, osim Velikih knjižničara, nastojim uključiti što više mladih čitatelja u čitanje i natjecanje. Tema ovogodišnjeg kviza glasila je: Ove knjige su nagrađene Provjeri zašto, a čitali smo knjige: One misle da smo male (Juliana Matanović-Ankica Dobrić), Zeleni pas (Nada Mihelčić) i Imaš fejs? (Jasminka Tihi Stepanić). Knjige su jako poučne, zanimljive i s pravom su nagrađene. Predlažemo ih za čitanje obvezne lektire. Kviz se ispunjavao on-line u školskoj knjižnici, a pobjednica za našu školu je Ana Beg, učenica 5. b.
Školska knjižnica nagradila je Anu lijepom knjigom. Izvučena pobjednica za Gradsku knjižnicu je Agata Gredičak, učenica 5. b. Osim što su pobjednice i vole čitati, one su i prijateljice.
Zajedno su prisustvovale Završnoj svečanosti u okviru Interlibera.
Draga Ana i Agata čestitamo na pobjedi
Čitajte i dalje Isplati se, zar ne?
Vaša školska knjižničarka
Đaci prvaci i prva posudba
Ove školske godine moji đaci prvaci su me jako iznenadili. Već u prvim danima mjeseca rujna zavirivali su u knjižnicu i znatiželjno pitali: Možemo, ući? Možemo posuditi knjigu?. Hitro sam potražila njihove učiteljice i dogovorila nastavni sat u školskoj knjižnici.
Nakon upoznavanja, upućivanja u pravila lijepog ponašanja, uz bajke i crtanje, došao je i trenutak učlanjenja i podjele novih članskih iskaznica. Veselju nije bilo kraja. Knjižnica je bila sretna jer će odsada biti ispunjena novim dječjim licima, knjižničarka je bila presretna jer prvaci pokazali veliki interes za knjižnicu i njezine stanovnike, a naši đaci bili su najsretniji jer su posudili svoju prvu knjigu u školskoj knjižnici.
Vaša školska knjižničarka
Bum Tomica, Bum Silvija
U Mjesecu hrvatske knjige u goste nam je stigla književnica Silvija Šesto.
Književnica je napisala zanimljivu knjigu Bum Tomica koja se nalazi na popisu lektire za četvrti razred. Naša knjižnica je nabavila punoooo Bum Tomica, a neki četvratši su ju već i pročitali. Kažu da je smiješna A danas se trebamo punooo smijaaati Smijeh je zdrav Knjigu preporučam i roditeljima. Vjerujem da će ih kratke priče nasmijati jer će u nekim situacijama sigurno prepoznati sebe.
Naša gošća nam je puno pričala o sebi i pisanju. Saznali smo da je diplomirala filozofiju i književnost, a u mladosti se aktivno bavila sportom, i to pingačem.
Pisanjem se bavi od srednje škole. Za djecu i mlade objavila je romane Vanda, Debela, Tko je ubio pašteticu, Zezomljani, nekoliko serijala Bum Tomice, bajke Pričalica X i zbirku priča Ružičasta sanjarica. Objavila je podosta proze i poezije za odrasle. Silvija nije obična književnica. Ona piše radiodrame, scenarije za radijske i televizijske emisije, propagandne poruke, smišlja slogane i tekstove za estradne zvjezdice.
Književnica je spretnim poigravanjem riječi odgovarala na pitanja četvrtaša, a ozbiljno će razmisliti o prijedlogu jedne učenice da napiše priču o Bum djevojčici.
Za Silviju riječ bum predstavlja riječ koja obećava pa nestrpljivo očekujemo novu knjigu i još jedno nezaboravno druženje.
P. S. Hvala učiteljici Bosiljki što nam je za susret ustupila svoju lijepu učionicu.
Vaša školska knjižničarka
OBAVIJEST ZA KORISNIKE ŠKOLSKE KNJIŽNICE
U mjesecu listopadu započeli smo s računalnom posudbom knjiga.
Svim korisnicima izrađene su nove članske iskaznice koje su pohranjene u školskoj knjižnici.
Pristup knjigama je slobodan, a odjednom možete posuditi dvije knjige (jedan obavezan naslov i jedan po izboru).
Knjigu se posuđuje s rokom vraćanja od 14 dana, a svaku knjigu možete produljiti na 7 dana. Da biste produljili knjigu ne morate ju imati kod sebe.
Zakasnina se plaća 50 lipa po radnim danu (vikendi, praznici te dani kada školska knjižnica ne radi ne naplaćuju se).
Raspored čitanja lektire po mjesecima i odjeljenjima nalazi se i na web stranici naše škole.
Čitajte redovito i vraćajte knjige na vrijeme to je vaša obaveza.
A pravo svakog korisnika je da dobije knjigu koju želi i da dobije neoštećenu knjigu.
Knjižnica vas moli da ne šarate po knjigama, da ne vadite kartice iz knjižnog džepića i da ne uništavate (trgate, šarate) naljepnice s bar kodom na koricama knjiga.
Imate li pitanje vezana uz nov način posudbe, dođite u školsku knjižnicu i pitajte me.
Knjižnica i ja se veselimo se vašem dolasku.
VAŠA ŠKOLSKA KNJIŽNIČARKA
Čitamo mi u obitelji svi
Knjige smo razgledavali, čitali na glas, u tišini. O pročitanome smo razgovarali i pokušali skrenuti pozornost na zanimljive i vrijedne dijelove. Dojmove i komentare smo zapisali u bilježnicu. Žao nam je što nismo imali vremena pročitati sve knjige, jer je svaka zanimljiva i poučna na svoj način. (učenički rad)
Što su učenici pročitali i zapisali u bilježnicu dojmova možete proučiti ovdje. Izdvojila sam nekoliko radova, a ostali će biti izloženi na tematskom panou ispred školske knjižnice.
Mali podsjetnik za one koji nisu stigli pročitati sve knjige i za one koji nisu sudjelovali u projektu, a željeli bi čitati - Požurite se u školsku knjižnicu jer vas knjige iz ruksaka željno očekuju
