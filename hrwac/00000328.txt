Izlet na Medvednicu " Jaslice 2012. "
Općenito o izletu
Datum
8.1.2012.
Naziv izleta:
Medvednica Jaslice 2012
Područje:
Sjeverozapadna Hrvatska
Zemlja:
Hrvatska
Vodiči:
Erika Salaj
Broj sudionika:
14
Ukupno hodanja:
5 sati
Visinska razlika:
900 m
Prijevoz:
ZET
Opis izleta
Stigla je nova godina, a time i naš tradicionalni izlet na Medvednicu do Jaslica. I vodič tog izleta je tradicionalan. To je naša Erika koju taj izlet u našem godišnjem planu izleta već godinama ne može zaobići. Već u utorak na sastanku u Društvu počela se formirati grupa nas planinara zainteresiranih za taj izlet. Javili su se i neki novi ljudi tek učlanjeni u Društvo. Osobno sam već duže vagao da li da idem na taj izlet jer nije prošlo onih 6 tjedana za koje je liječnik rekao da moram više-manje mirovati nakon ugradnje pace maker-a. Ipak, lijepo vrijeme i dobro društvo povuklo me je na taj izlet, a i sam sam želio testirati svoje sposobnost nakon skoro 3 mjeseca apstinencije od planinarenja. Na Mihaljevcu nas se skupilo 12, a na Dolju su nam se pridružili Kaučići tako da nas je ukupno bilo 14. Lijepo za prvi izlet u godini. Išli smo standardnom stazom iznad tunela pa Leustekom do jaslica. Usput smo zastajkivali zbog skidanja viška odjeće jer je svakim korakom uspona bilo sve toplije i toplije iako je temperatura bila oko nule. Pale su i usputne fotke našeg neumornog Branka, a prva okrepa uslijedila je na Adolfovcu. Brzo smo krenuli dalje no na zadnjoj trećini staze naišli smo na ugaženi, smrznuti snijeg koji je otežavao hodanje. Negdje tamo od odvojka za Runolist. Bitno sam usporio hodanje jer žabice nemam, a i štapove nisam ponio da ne opterećujem desnu ruku. Sjetio sam se onih 6 tjedana na koje me je liječnik upozorio i odmah je kroz glavu protutnjalo: " A šta ja radim ovdje? Samo bi mi još trebalo da padnem. " Uz svu opreznost ipak sam pao. I kako to već biva iznenada i na desnu stranu, upravo onu na koju mi se to nije smjelo dogoditi. Uspio sam ublažiti pad i desnom rukom zaštititi desnu stranu prsišta. Nije se ništa strašno desilo, ali taj čas je pala odluka da idem polako naprijed samo do autobusa i onda busom nazad. I bi tako. Stigao sam do jaslica i pozirao za fotke na tom mjestu, ali i uskočio u autobus za Mihaljevac koji je uskoro pristigao. Nisam želio riskirati snježno-ledene sklizaljke na Činovničkoj livadi i prilaznoj stazi prema gornjoj stanici žičare jer je bio dogovoren nastavak pješačenja do Grafičara i Risnjaka. Društvo je nastavilo po planu prema Risnjaku i Mikulićima, s time da su se Kaučići odvojili i preko Puntijarke spustili do Dolja gdje im je bio automobil. Sve u svemu lijepi izlet, ali i meni upozorenje da prije 20. siječnja, kada imam kontrolu u bolnici, nema više planinarenja. Ipak i jedno zadovoljstvo. Bez problema savladao sam uspon do Jaslica iako nisam bio na planinarenju nekoliko mjeseci. Pa nije brdo zec Neće uteći. Bit će još planinarenja.
