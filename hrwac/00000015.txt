ZAVRŠENA NATJECANJA U PROGRAMIRANJU ZA MINIĆE 
20.12.2009. 
Zagrebačka natjecanja u programiranju za miniće, učenike nižih razreda osnovnih škola potpuna su zagrebačka i hrvatska posebnost na ovome području. 
Već sedmu godinu naši minići imaju vlastite radionice za poticanje rane darovitosti, a nešto kraće i svoje natjecanje, programersku ligu MINI VIJUGA, a prije dvije godine dobili su i svoju pravu MALU OLIMPIJADU u LOGU. 
Iza nas je treća mala programerska olimpijada, a pravo sudjelovanja imalo je osamnaest najboljih malih programerki i programera, učenika nižih razreda osnovnih škola s najboljim rezultatima u prvih pet kola lige MINI VIJUGA. Sudjelovanjem na dvokružnoj Olimpijadi minići su ujedno završili natjecanje u svojoj programerskoj ligi koja je počela još u siječnju kad su svi išli u malo niži razred osnovne škole. 
Među mlađim minićima posebno su se istaknuli Vedran Filipić i Adrian Pavlović sa Bukovca te Niko Gudelj. Na olimpijadi je briljirao Dominik Fistrić iz Zaprešića, a u programerskoj ligi ga je nadmašio Dominik Balog iz Zagreba. Kod starijih minića u ligi MINI VIJUGA oduševio je trećaš Ivan Stjepanović iz Svete Nedelje te trojac četvrtaša iz Josipa Račića Mislav Jelašić, Karlo Grozdanić i Hrvoje Ricijaš. 
Natjecatelje je posjetio i Rikard Dimić, predsjednik ZRSa, a nekad i sam izvrstan natjecatelj i predavač. Svi natjecatelji, koji su ujedno i članovi su udruge mladih programera S VIJUGOM na poklon su dobili svježe i još necelofanirano 2. izdanje pjesme i spota 100 godina BOŽE, koje je CROATIA RECORDS posvetila projektu ZA HRVATSKU DAROVITOST. 
Posebni sistemski napredak u radu s minićima u posljednje tri godine pokazuje se u OŠ Josipa Račića i na Bukovcu gdje se u računalnoj radionici na Jazbini već dvije godine zabavljaju mali programeri. 
Dijete ZRSa, Goran Žužić, najbolji natjecatelj u povijesti Hrvatske, sada je već student prve godine FERa i ne boji se za svoje nasljednike. Jer, nove generacije polako ali sigurno stasavaju. 
Hrvatska darovitost ide dalje, a Grad Zagreb više nije samo okupljalište najboljih, nego daje i svoj osobit prinos stvaranju kvalitete na ovom području poticanja darovitosti. 
