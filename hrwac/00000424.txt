Najbolji televizijski poljupci (1)
Pod utjecajem vijesti da će se trenutačno najomiljeniji televizijski par Kate i Rick u jednoj od budućih epizoda serije Castle konačno poljubiti (da, dobro ste pročitali), prisjetili smo se drugih omiljenih parova i njihovih dugo iščekivanih poljubaca. Ovo je samo prvih pet koji su nam pali na pamet i za koje mislimo da prve treba spomenuti, no bit će ih svakako još.
Detektivka Kate Beckett i slavni pisac Rick Castle usrećit će mnoge fanove serije Castle negdje u siječnju, kad se konačno poljube, no dok ne dobijemo dugo iščekivanu priliku uživati u tom trenutku (ili više njih, držimo fige) evo još par poljubaca od kojih nam je zastala knedla u grlu.
Kirk i Uhura (Star Trek)
Ne možemo početi nijednu priču o televizijskim pusama a da ne spomenemo jednu od najvažnijih: prvi međurasni poljubac prikazan u TV seriji. Dogodio se u 3. sezoni, u epizodi Plato ' s Stepchildren, koja je bila originalno prikazana 22. studenoga 1968. godine. Slavni lovac na suknje iz 23. stoljeća nikad se prije i nikad kasnije nije pohvatao s Uhurom, a i u ovoj je prilici to učinio dok su oboje bili pod kontrolom izvanzemaljaca. No to ga i dalje čini važnim poljupcem na koji se jako dugo čekalo.
Luke i Lorelei (Gilmoreice)
Jedan od najomiljenijih televizijskih parova svih vremena, Luke i Lorelei, dugo su obigravali jedan oko drugoga, točnije pune 4 sezone. Prvi je poljubac pao u zadnjoj epizodi 4. sezone, Raincoats and Recipes, a dogodio se primjereno za ovaj par i ovu seriju nakon žustre i rječite rasprave. Jednako je tako bio sasvim razumljivo prekinut vrištećim i golim Kirkom.
Ross i Rachel (Prijatelji)
Ovo je dvoje imalo puno važnih poljubaca, budući da su svako malo prekidali, pa ponovo bili zajedno, pa prekidali Nije bio prvi, ali je vjerojatno bio najiščekivaniji znameniti poljubac iz Central Perka koji je osvojio Emmyja (2. sezona, epizoda The One Where Ross Finds Out) koji je označio početak njihove veze. Premda je bio zaljubljen u Rachel još od srednje škole, Ross je odlučio konačno okrenuti novu stranicu u životu, no baš tada Rachel spopadnu osjećaji prema njemu. Nakon kratke svađe i par suza, Rachel i Ross ipak priznaju što osjećaju jedan prema drugom.
Bones i Booth (Kosti)
Kad će se konačno Tempe i Booth spetljati goruće je pitanje. Svjedočili smo njihovom zbližavanju, tome kako postaju prijatelji, kako se Booth zaljubljuje, ali ona nikako da dopusti sebi tu kemijsku reakciju zvanu ljubav. Pa ipak, između dvoje partnera bilo je i intimnijih trenutaka, od koji je svakako najpamtljiviji (i bez tužnog kraja) poljubac iz epizode Santa in the Slush iz 5. sezone.
Maggie i Joel (Život na sjeveru)
E, ovo je bila serija za pamćenje A kakva serija, takva i veza među glavnim likovima. Žestoka. I pomalo neurotična. Malo se vole, malo se mrze, pa se ne podnose, pa ne mogu jedan bez drugoga U 2. sezoni, u epizodi Spring Break, pod utjecajem dolaska proljeća i stanja koje mještani nazivaju proljetnom groznicom, Maggie i Joel konačno sudare svoje svjetove.
