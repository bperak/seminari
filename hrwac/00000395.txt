Prijava
Tražilica
Kako smo proveli Otvoreni dan naše škole
Učenici prvog razreda proučili su Englesku kuhinju, te su inspirirani njome sami pripremili Engleski doručak; (omlet, kobasice, krvavice, grah, prženu rajčicu, gljive, tost, poznate engleske palačinke tzv. pikelets). Koliko je Engleski doručak dobar svjedoči sam Somerset Maugham, poznati britanski pisac, koji je rekao da ako se želite dobro najesti u Britaniji, trebate tri puta dnevno jesti engleski doručak. Zatim smo predstavili ono što Britanci najčešće jedu za ručak (Roast beef with Yorkshire pudding, Fish and chips, Zoad in the Hole, Shepherd ' s pie, te tipični desert Bread and butter pudding). Šećer na kraju bio je Afternoon tea, odnosno High tea. Naši gosti imali su priliku probati jela koja se obično poslužuju kao poslijepodnevni obrok u cijeloj Britaniji; sendviče s krastavcima, sendviče s potočarkom, s pekmezom, od jaja i s lososom. Zatim Eccles cakes, Devonshire scones, Chelsea buns, Lincolnshire plum bread, Lardy cake, Cornish pasties. Naravno, uz ta smo jela uživali u engleskim čajevima Earl Grey, English breakfast.
Učionica broj tri bila je posvećena očuvanju našeg planeta. Učenici trećeg razreda uključeni su u međunarodni projekt U4energy Europski školski izazov koji organizira Europska komisija. U sklopu projekta učenici trećeg razreda provode kampanju o važnosti racionalne potrošnje energije pod nazivom Zeleni val. Kao dio svojih aktivnosti osmislili su igru Čovječe, riješi se smeća kojom su na zanimljiv način predstavili svoje znanje iz biologije, kemije i etike usmjereno brizi o resursima planeta. Kao izvrstan način recikliranja predstavili su svoju skulpturu pauka izrađenu od plastičnih čaša i vrećica, a koja je ujedno i praktičan koš za smeće.
U učionici drugog razreda putovali smo prelijepom Italijom. Križaljka je bila uvod u temu La bella Italia. Zatim su učenici pokazali koliko dobro poznaju Italiju odgovarajući na razna pitanja, rješavajući abc pitalice, točne i netočne rečenice i popunjavajući tekst o talijanskim gradovima, otocima, morima, planinskim lancima, rijekama, jezerima Zajednički smo složili puzzle talijanskih regija i naučili koji su im glavni gradovi. Na kraju smo raznim osobama dodijelili regije u kojima žive, pa je Lorenzo dospio u Lombardiju, Laura u Lazio, a Tommaso u Toscanu. Dobro smo se zabavili i kroz igru puno toga i naučili.
Učenici prvog razreda osmislili su projekt pod nazivom Muke po lektiri unutar kojeg su se poigrali s temom obavezne lektire u prvom razredu.
U okviru projekta osmislili su kratku predstavu čiji tekst čine dramatizirani ulomci Šenoinog romana Zlatarovo zlato i Salingerovog romana Lovac i žitu, dramske sekvence iz Sofoklove Antigone i nekoliko prizora iz Homerove Ilijade
U priči o susretu dvoje mladih koji planiraju izlazak u sjeni moguće kazne zbog nepročitane Lektire, sudjeluje moderator koji provjerava pročitanost lektire kod publike, sama publika (glumci) i stvarna publika koja u razgovoru s moderatorom daje savjete protagonistima.
Da ne bi došlo do posvemašnje zbrke, moderator prekida glumce - publiku i predstavu privodi kraju.
Reakcije na projekt bile su vrlo pozitivne jer nitko nije očekivao intervencije publike u predstavu i svima je to bilo vrlo zabavno.
Svoje znanje o kulturi i civilizaciji njemačkog govornog područja učenici prvog razreda prezentirali su kroz kratki kviz u kojem su se našla pitanja o glavnim gradovima Njemačke, Austrije i Švicarske, njihovim karakteristikama te poznatim ličnostima i drugim zanimljivostima. Učenici su bili podijeljeni u tri skupine od kojih je svaka predstavljala jednu od tri zemlje u kojima je službeni jezik njemački: Njemačku, Austriju i Švicarsku.
Na otvorenom danu predstavljen je 5. br. školskog lista PPG TIMES ali ovoga puta u novom ruhu (Adobe indesign program) i s novim urednicima. Stara ekipa urednika tek što nije maturirala i oprostila se od lista u prosincu, na predstavljanju br. 4. Novu ekipu čine učenici 2. razreda koji će list uređivati do mature. Oni su: Edita Krmpotić, Nikola Grbavac i Davor Novak. Naslovna tema 5. broja bila je srednjoškolsko doba a svi zainteresirani čitatelji svoj broj lista mogu preuzeti u prostorima Škole.
Učenici 3. razreda osmislili su javnu debatu na temu: Treba li smanjiti broj predmeta u hrvatskim školama? Polazišni zadatak bio je istražiti što više školskih sustava u susjednim zemljama sa naglaskom na zemlje članice EU i usporediti ih s Hrvatskom. Učenici su tom prigodom izradili mnoštvo plakata na kojima su izložili karakteristike različitih školskih sustava. U javnoj debati slobodnoga tipa afirmirala se teza Treba smanjiti broj predmeta u RH Pozvani su svi gosti da se uključe u debatiranje što je nekolicina i prihvatila.
Učenici su također sudjelovali u kvizu Mozgalice. Podijeljeni u grupe, nadmetali su se u rješavanju vizualnih i šaljivih logičkih zadataka i zagonetki, a pridružili su se čak i roditelji te ostali posjetitelji.
