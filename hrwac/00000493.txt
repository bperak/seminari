Uloga poduzetništva u Europskoj uniji
Pod nazivom Uloga poduzetništva u Europskoj uniji Hrvatska udruga poslodavaca 27. svibnja tradicionalno je obilježila Dan poduzetnika i dvadesetu obljetnicu svog rada. Tijekom dvadeset godina Hrvatska udruga poslodavaca postala je najrelevantnija strukovna poslodavačka udruga, socijalni partner Vladi i sindikatima te kvalitetan servis svim svojim članovima.
Na početku svečanosti ugledne goste pozdravio je Ivica Mudrinić, predsjednik Hrvatske udruge poslodavaca koji je istaknuo da Hrvatska danas proživljava prijelomni trenutak, trenutak iznimnih prilika, ali i ogromnih prijetnji, te će naredna godina dana značajno odrediti daljnji razvoj društva i države. Ocijenio je kako ne postoji vizija niti suglasnost o tome kakva Hrvatska u gospodarskom smislu treba biti, kao niti suglasnost o sustavu vrijednosti na kojem počiva prosperitetno društvo. Dodao je da su u Hrvatskoj još uvijek otvorena neka temeljna vrijednosna pitanja, koja su u razvijenim zemljama riješena prije mnogo godina, a to su pitanja o moralnosti dobiti, bogatstva i uloge poduzetništva u društvenom razvitku.
- Recesija koja traje već petu godinu za redom ogromna je cijena koju plaćamo za model rasta koji je bio zasnovan na visokom udjelu državnih investicia, deficitima, visokim poreznim opterećenjima i bez strukturnih reformi. Tako smo postali ovisni o kreditima za financiranje potrošnje, nesposobni za poticanje rasta investicijama, poboljšanjem organizacija, institucionalnim razvojem i jačanjem konkurentnosti, rekao je Mudrinić. Istaknuo je da u kontekstu Europske unije hrvatsko gospodarstvo je neprepoznatljivo kao i ekonomska politika. Podsjetio je da od početka krize BDP je pao gotovo 12 posto, a izgubljeno je više od 170 000 radnih mjesta, te je zatvoreno tisuće tvrtki i obrta. Također nema niti stranih investcija, a javni dug sve više raste. Mudrinić je naglasio kako je Vlada u prvoj godini mandata propustila povući najteže reformske poteze. No pozdravio je usmjeravanje Vlade prema rješavanju pojedinih barijera, osobito u segmentu javnih financija i javnih poduzeća, ali još uvijek nedostaju usklađene mjere. Da bi se stvorio potreban okvir vjerodostojnih politika Mudrinić je apelirao da se pokrene postizanje širokog konsenzusa o gospodarskoj budućnosti Hrvatske.
Premijer Vlade Zoran Milanović istaknuo je kako ukupno porezno opterečenje nije povečano za poduzetnike. Porezni teret prebacili smo na građane, a poduzetnici su u okviru mogućeg dobili mali prostor svježeg zraka, smanjenjem doprinosa, smanjenjrm PDV-a u turizmu, smanjenjem parafiskalnih nameta, rekao je Milanović. Istaknuo je kako je Vlada nakon dvadeset i više godina uspjela privatizirati brodogradilišta, što je prilika za novi početak, ali za poslovni procvat trebat će više od toga. Najavio je i privatizaciju svega onoga što nije strateški interes.
- Mi smo zemlja dobrih mogućnosti u transportu, u prometu kao veza istoka i zapada, sjevera i juga, zemlja koja je obdarena prostorom za najbolju luku, koja ima relevantno konkurentnu turističku industriju. Ima veliki prostor za investicije od čega mogu živjeti stotine tisuća ljudi. Za to ne treba velika ingezioznost, treba gledati one koji su prije nas uspjeli. Ima dobrih primjera, ali odluka je naša, zaključio je Milanović.
Obračajući se nazočnima predsjednik Republike Ivo Josipović istaknuo je nužnost dijaloga vlasti, poduzetnika i sindikata kako bi se ostvarili dugoročni ciljevi gospodarskog razvoja Hrvatske. Smatra da ako hrvatsko gospodarstvo želi ostati konkurentno i prosperirati u Europskoj uniji mora postati učinkovitije i inovativnije, a to je posao koji je više od samog efikasnog korištenja EU fondova.
- Iako država ima ključnu ulogu u reguliranju tržišta i osiguranju socijalne sigurnosti za gospodarski prosperitet neophodan je razvoj sustava slobodnog poduzetništva koji mora postati prirodan ekonomski izraz naših društvenih vrijednosti. Biti uspješan poduzetnik, biti poduzetnik koji je društveno odgovoran je vrijednost koju u ovom društvu treba cijeniti. Od presudne je važnosti stvoriti poslovnu investicijsku klimu koja potiće poduzetništvo i privlačna je investitoru, rekao je Josipović.
