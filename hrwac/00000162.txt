Neki izuzetno vrijedni prirodni spojevi nalaze se samo u matičnoj mliječi i ne mogu se umjetno proizvesti. Imate li problema s povišenim krvnim tlakom, bakterijskim infekcijama, probavnim smetnjama i općom slabošću organizma, svakako je nabavite.
Matična mliječ je kompleksna prirodna materija koja se stvara u specijalnim pčelinjim žlijezdama. Smatra se vrhuncem prirodne biosinteze zbog kombinacije strukturnih (proteini), energetskih (masti i ugljikohidrati), neorganskih (minerali), zaštitnih (vitamini) i drugih sastojaka.
Bijele je do blijedožućkaste boje, gusta je i tekuća, karakteristična mirisa i kiselkastog, malo ljutog okusa. Sadrži od 60 do 70 % vode, od 10 do 18 % proteina, od 10 do 17 % šećera, do 5,5 % lipida, od 0,7 do 1,5 % anorganskih tvari i vitamina. Sadrži vitamine B skupine s posebno visokom koncentracijom vitamina B5 (pantotenske kiseline) i vitamina B6, vitamine A, C, D i E, minerale, enzime, 18 vrsta aminokiselina, kao i mnoge tvari koje sprečavaju razvoj i razmnožavanje bakterija i virusa. Isto tako, sadrži i posebnu vrstu nezasićene masne kiseline 10 - HDA (10 - hidroksi-decenionske kiseline), koja u prirodi postoji samo u matičnoj mliječi i nije ju moguće umjetno proizvesti.
Matična mliječ je i jedini prirodni izvor acetilkolina u čistom obliku, supstance koja širi krvne žile i zato dobro djeluje kod povećanog krvnog tlaka. Izvanredno jača imunitet i time sprečava nastanak i razvoj raznih bolesti. Povoljno djeluje na opće stanje organizma, koji odiše novom snagom i energijom. Posjeduje antibakterijska, antibiotička i antivirusna svojstva.
Kako je konzumirati
Preporučuje se konzumirati tako da se stavi ispod jezika i pričeka nekoliko minuta dok se pripravak ne otopi. Na taj način matična mliječ se direktno apsorbira u krv, što daje najbolji učinak.
Nakon 15 do 30 dana uzimanja matične mliječi u kontinuitetu, potrebno je napraviti pauzu u istom trajanju kao što je bilo i vrijeme uzimanja. Pauza je jako važna zbog antibakterijskih svojstava matične mliječi.
Može se uzimati jednom dnevno, najbolje ujutro nakon ustajanja, iako je bolje ukoliko se to radi dva puta dnevno, ujutro i poslijepodne. Ne preporučuje se uzimanje matične mliječi u večernjim satima jer povećava energiju u organizmu te može izazvati nesanicu. Važno je matičnu mliječ uzimati u kontinuitetu. Važno je napomenuti da se matična mliječ smije uzimati samo drvenim, plastičnim ili staklenim žlicama, a ne metalnim.
Radi zaštite matične mliječi od svjetlosti, mora se pakirati u tamne bočice. Odmah nakon vađenja iz košnice, bočica s mliječi čuva se u hladnjaku (čak i u vrijeme transporta). Utjecaj zraka je vrlo štetan i zato u bočici ne smije biti prostora za zrak te je ne treba otvarati do same upotrebe.
Može se čuvati godinu dana u hladnjaku, a najbolji način čuvanja matične mliječi je u izvornom obliku.
Primjena matične mliječi
Matična mliječ se primjenjuje kao 50 - postotna otopina mliječi u alkoholu ili dodatak medu (od 1 do 3 posto). Primjenjuju se kure u trajanju od jednog do dva mjeseca, a uzima se od 200 do 400 mg za odraslu osobu, odnosno upola manje za djecu.
Kako nastaje
Ovom hranom, koju u nekim zemljama zovu kraljevskim želeom, pčele radilice hrane ličinke pčela radilica, matice i trutove. Nakon trećeg dana tu hranu dobiva samo ličinka matice, dok ostale dobivaju samo pelud i med. Naime, matičnu mliječ proizvode mlade pčele radilice. Kraljica pčela, matica, nastaje od iste vrste jajeta kao i pčela radilica. To znači da je od svake pčele radilice mogla nastati matica. Jedina razlika i faktor koji određuje hoće li se razviti matica ili pčela radilica je način prehrane u toku razvoja larve. Larva od koje će se razviti matica se cijelo vrijeme hrani matičnom mliječi, dok se larva radilice nakon trećeg dana nastavlja hraniti peludi i nektarom.
