Šibensko-kninska županija
Akcije
Petak, 12.04.2013.
Izjašnjavanje sindikalnih povjerenika u Splitu
Ako bude potrebno, u rujnu i referendum o prijevremenim izborima
(SDLSN, 12. travnja 2013) Zaposleni u osnovnim školama lani su pretrpjeli smanjenje plaća od tri do devet posto, iako su njihove plaće ispod prosjeka u državi i više od 80 posto zaposlenih ima visoku ili višu stručnu spremu. Nastavi li se takva politika, za desetak godina neće imati tko odgajati djecu, jer će ljudi morati tražiti posao u drugim sektorima, poručio je Vladimir Milošević, v. d. predsjednika Sindikata hrvatskih učitelja jučer u Splitu, na skupu na kojem su se okupili sindikalni povjerenici 14 sindikata iz Splitsko-dalmatinske, Šibensko-kninske, Zadarske, Ličko-senjske i Dubrovačko-neretvanske županije.
Povod okupljanju je izjašnjavanje povjerenika o spremnosti na organizaciju niza sindikalnih prosvjeda i štrajkova, među ostalim i uoči lokalnih izbora, ali i spremnosti da se i oni i članstvo uključe i u radikalnije akcije - od izjašnjavanja o povjerenju ministrima u pojedinim resorima, do organizacije referenduma o prijevremenim izborima. Ne uspiju li druge akcije, odnosno ako se barem ne uspore neki procesi, referendum za prijevremene izbore mogao bi se održati u rujnu ili listopadu, predlažu sindikalni čelnici.
Izdvajanja za školstvo u narednim godinama mogla bi i dalje padati i ispod tri posto BDP-a, dok je prosjek EU iznad 6 posto. Naše obaveze su istodobno sve veće i za ono što dobivamo trebali bismo ostvarivati vrhunske rezultate ", kaže Milošević. Dodaje kako ljudi mogu i dalje kritizirati Vladu iz naslonjača ispred TV-a, ili sindikate zato što na to ne znaju odgovoriti, ili se mogu pokrenuti. U sindikatima državnih i javnih službi ima oko 250.000 zaposlenih, dodajte tome članove obitelji, nezaposlene i umirovljenike i imamo oko 1,5 do dva milijuna ljudi koji mogu biti snaga. Kada bi se svaki deseti pojavio na prosvjedu, to bi bila sila, poručio je.
Ljubica Pilić, glavna tajnica Hrvatskog sindikata djelatnika u kulturi kazala je kako zavidi kolegama koji pregovaraju s jednim ministarstvom i jednim ministrom. Kultura osim na nacionalnoj razini pregovara i na razini gradova, a već sada se sa strahom pita što ju očekuje nakon lokalnih izbora. Na primjer, u Šibeniku, uoči lokalnih izbora, kada se inače motiviraju birači, svejedno ne žele potpisati kolektivni ugovor. To znači da zaposleni u ustanovama u kulturi nemaju nikakva prava, a gradonačelnik nam je sada hrabro ponudio da potpišemo kolektivni ugovor iz - 2006. Godine. I to je - službena ponuda ", kazala je. Ministarstvo kulture, pak, priprema novi granski kolektivni ugovor u kojem predlaže ukidanje svih dodataka i vodi se teška bitka da se oni pokušaju zadržati, kazala je. Veliki pjesnik Tin Ujević napisao je stihove: Plači bez suza, živi bez psovke i budi mirno nesretan. Zar to ne čitate kao ono što vlast upravo želi ", zapitala je Pilić.
Rino Štorić, predsjednik Carinskog sindikata Hrvatske podsjetio je da za dva mjeseca ulazimo u Europsku uniju, a carinici još uvijek ne znaju što će raditi i koliko radnih mjesta za njih uopće ima u toj službi nakon toga datuma ". " Zatvaraju se granice sa zapadnim zemljama, Mađarskom i Slovenijom, što znači da bi moglo doći u pitanje 550 radnih mjesta, a kada tražimo programe zbrinjavanja, kažu da ne moramo brinuti, ili da se - snađemo sami. Jasno nam je poručeno da ne računamo na prava iz kolektivnog ugovora kada budu premještali ljude. I nitko ne kaže što će biti s ljudima na tim granicama ", kaže Štorić. Uglavnom je, dodaje, riječ o obiteljskim ljudima, u 50 - im godinama, koji bi, valjda, samo trebali spakirati kofere i otići na istok zemlje, ali bez prava iz kolektivnih ugovora. No, nitko ne kaže što će biti za 6 mjeseci, kad shvate da nismo zaradili tri plaće: za sebe, za državu i za Europu. Hoće li se i tada pojaviti viškovi? Istodobno, na povratku iz Zagreba u Rijeku naletio sam na kolonu u skupocjenim vozilima koja obilazi Hrvatsku uoči lokalnih izbora i ni po čemu se ne vidi da štede ", kazao je Štorić, pozivajući kolege da se 1. svibnja odazovu pozivu i pokažu da su spremni zaštititi svoje dostojanstvo.
Proteklih godinu dana državne i javne službe bile su izložene medijskom linču. Napadali su nas kao one koji žive u privilegiranim uvjetima, a te privilegije su prava u kolektivnim ugovorima koja proizlaze iz Zakona o radu. Ukratko, civilizacijski doseg je proglašavan privilegijama ", kazao je Boris Pleša, predsjednik Sindikata državnih službenika i namještenika.
Sindikalni povjerenici SDLSN na skupu
Pokušali su zabiti klin između javnog i privatnog sektora, no oduprijeli smo se tome, nastojeći dokazati da će se sve ono što se događa u javnom sektoru kao domino efekt preliti i u privatne sustave i uspjeli ostati zajedno na zajedničkom putu. Prvi svibnja bit će prilika da pokažemo da među nama nema razlike. Svi smo radnici, i javni i privatni sektor jednako, a u ovoj krizi koja potresa svijet i Europu najviše su pogođeni upravo radnici. Zato promislite kada budete donosili odluku i odlučite da stanemo kao jedan i podržite ono za što ste se založili kada budete ispunjavali anketu ", kazao je Boris Pleša sindikalcima uoči izjašnjavanja na anketnom listiću, putem kojega sindikalni čelnici pokušavaju procijeniti spremnost povjerenika i članstva na akcije.
Ovdje smo svi isti. Objedinjuje nas to što smo svi krivci za to što za svoj rad plaću dobivamo iz državnog proračuna. Objedinjuje nas to što smo svi paraziti, bitange i neradnici, da smo radili manje za tri posto, za koliko će nam smanjiti plaće, što nam poručuju mediji. No, zapitajmo se onda tko je iznio na leđima posao vezan oko pregovora sa Europskom unijom, čiji su to državni službenici predano radili da bi se izborili za ulazak u EU. Ne valjaju znanstvenici, učitelji, carinici... ljude jednostavno treba ogaditi da bi im se lakše oduzelo ", poručio je Vilim Ribić. Do sada smo bili podijeljeni na sindikate Matice, prosvjete i znanosti, sada širimo krila i do 1. svibnja ćemo zajedno sa sindikatima iz gospodarstva poletjeti ", poručuje Ribić. Zamislite ", dodao je da carinici ili policija stanu. U Montrealu se to dogodilo, policija je stala i gradske vlasti morale su popustiti u roku od 24 sata. Ako stane školstvo i ne bude zaključivanja ocjena, ako nema upisa na fakultete, uspjet ćemo ", kazao je Ribić. Tri posto smanjenja plaća nije dovoljan razlog za blokadu sustava, no Vlada ima spremne prijedloge zakona po kojima će ići u nova smanjenja od četiri, osam i do 10 posto, s kojima sada ne izlazi jer čeka da prođu lokalni izbori. Pitajte ljude žele li se pokrenuti. Možda ne žele zbog tri posto, ali će željeti kada to bude 30 posto. S ovakvom ekonomskom politikom, doći ćemo i do toga jer se i proračun slabije puni ", kazao je Ribić. Iako se 250.000 ljudi odreklo božićnica i regresa, da bi se uštedjele oko dvije milijarde kuna, broj nezaposlenih i dalje raste i oni više nemaju što trošiti. Zbog toga pada proizvodnja, pa imamo novu grupu nezaposlenih, koji više ne troše. Koja je onda bila svrha naših odricanja, ako to nije pomoglo da naši supružnici u privatnom sektoru žive bolje i da se otvaraju nova radna mjesta ", zapitao se te dodao kako sindikati moraju natjerati vlast da preispita politiku. Anketa treba pokazati jesu li članovi spremni na štrajk najavljen za 1. svibnja, ali i na to da se uoči lokalnih izbora, na dan izborne šutnje, političarima kojima nije problem dirnuti u kolektivne ugovore pokaže da ni mi ne poštujemo njihove svetinje ", kao i da se krajem svibnja i početkom lipnja blokiraju neki sustavi, poručio je Ribić.
... klikni na sliku za uvećanje
Nakon ankete među povjerenicima, koja je u utorak provedena u Zagrebu (sa dijelom povjerenika, ostali će se okupiti u četvrtak, 18. travnja), te skupa u Splitu, slijede sindikalni skupovi u Osijeku (za povjerenike iz Osječko-baranjske, Vukovarsko-srijemske, Virovitičke, Požeško-slavonske i Brodskoposavske županije, u ponedjeljak, 15. travnja) te u Rijeci, u srijedu, 17. travnja (za Primorsko-goransku i Istarsku županiju), u planu je i provedba ankete o spremnosti na akcije među sindikalnim članstvom.
Marijana Matković
Vlada nas je izigrala, nema jamstava da neće opet rezati ionako niske plaće u državnim i javnim službama
(SDLSN, 12. travnja 2013.) Nakon drugog susreta sa sindikalnim povjerenicima 13 sindikalnih udruga koje su zajednički krenule u pripremu prosvjeda i štrajkova i pripremu štrajka povodom 1. svibnja, Boris Pleša, predsjednik Sindikata državnih službenika i namještenika bio je zadovoljan rezultatima inicijative. Naime, još nisu poznati rezultati ankete s prvog skupa s povjerenicima u Zagrebu, no opći je dojam bio da postoji velika spremnost na sindikalnu akciju.
Možete li pretpostaviti kakvo bi moglo biti raspoloženje povjerenika i članova Sindikata državnih službenika i namještenika? Je li ljudima dojadila kampanja po kojoj oni ništa ne rade i samo su teret društva?
Mislim da se skupilo dovoljno negativnih događanja, od kampanje da su državne i javne službe teret društva do smanjenja plaća kao završnog čina te kampanje. Sastanci koje organiziramo sa povjerenicima imaju za cilj da dodatno ukažu na te probleme i da ljudi pokušaju shvatiti da se moraju aktivno uključiti u zaštitu svojih prava. Sindikati su dužni učiniti i čine napore na mobilizaciji članstva i uvjeren sam da će ljudi, unatoč strahovima i prijetnjama, prepoznati trenutak u kojem se nalazimo i podržati one akcije za koje se odlučimo kroz provedenu anketu.
Jesu li ih sindikalni čelnici spremni povesti u akcije? Iznenadila sam se time što 13 sindikata nastupa zajedno, nemate problema s taštinama?
U trenutku kada se napadaju zajedničke vrijednosti, taštine se moraju zaboraviti, iako ih je nemoguće u potpunosti eliminirati. Na taj način šalje se jasna poruka svim našim članovima o potrebi zajedničke akcije, sada u ovom trenutku kako bi zaštitili svoje dostojanstvo. Obveza je sindikalnih čelnika da konzultiraju svoje članove oko mogućih aktivnosti i kada su ciljevi jasni, mislim da provedba nije upitna.
Koji su konkretni sindikalni zahtjevi?
Sindikalni ciljevi su vraćanje otetih prava, povlačenje zakona kojim se derogira kolektivni ugovor, usklađivanje plaća državnih i javnih službi s rastom drugih plaća i inflacije. To su oni ciljevi koji su istakli sindikati državnih i javnih službi i oni trebaju biti motiv našim članovima za dolazak na svesindikalni prosvjed za Prvi svibanj. Tu treba pokazati da sav teret krize ne smiju snositi samo radnici, da ne postoji jaz između zaposlenih u privatnom i javnom sektoru kako se pokušava nametnuti.
Vidjela sam da se povjerenici izjašnjavaju o spremnosti na prosvjede prije lokalnih izbora, štrajk na 1. svibnja i štrajkove nakon toga, ali i na izjašnjavanje o povjerenju Vladi. Što mislite na kojem će " koraku " Vlada popustiti i dokle ste spremni ići?
Neke od akcija naveli ste u vašem pitanju - anketa će pokazati što ljudi zaista žele. S obzirom da su nas izigrali prilikom potpisivanja kolektivnog ugovora obećavši da neće dirati plaće i radna mjesta ukoliko se odreknemo nekih materijalnih prava, više u ništa ne vjerujemo, a pogotovo u situaciji slabijeg punjenja proračuna. Teško je stoga bilo što prognozirati i ne bih želio spekulirati o našim budućim koracima, ali sam siguran da će trebati dosta vremena da se uspostavi kakvo-takvo povjerenje između sindikata i Vlade. Dok se to ne dogodi, imamo pravo sumnjati da neće tražiti drugi način izlaska iz krize nego rezati već ionako niske plaće u državnim i javnim službama. (M. M.)
Utorak, 15.05.2012.
Završeni 18. Športski susreti SDLSN: Grad Zagreb ukupni pobjednik
(15. svibnja 2012.) U nedjelju su završeni 18. Športski susreti Sindikata državnih i lokalnih službenika i namještenika Republike Hrvatske, koji su po 15. puta održani u turističkom naselju Zaton, omiljenoj destinaciji sportaša iz redova službenika i namještenika. Tijekom natjecanja u brojnim športskim disciplinama, a još više druženja s kolegicama i kolegama iz istih i različitih državnih, lokalnih i javnih službi, napunjene su baterije " i odrađena " je važna sastavnica radničkog života - rekreacija, odnosno jedna trećina formule osam sati rada, osam sati odmora i osam sati rekreacije ". Potrebu zajedničkog druženja svih koji dijele službenički i namještenički kruh istaknuo je na otvaranju predsjednik SDLSN Boris Pleša i dodao kako nas nakon športskih susreta čeka još jedan susret " s predstavnicima Vlade u disciplini kolektivni ugovor za državne službenike i namještenike ", napomenuvši pri tome kako se nada da Vlada kao poslodavac barem neće dirati u slobodne dane namijenjene športskoj rekreaciji svojih zaposlenika.
Potvrdu za to Pleša je pronašao u činjenici da je Vlada već tradicionalno prihvatila pokroviteljstvo nad športskim susretima SDLSN, a u njeno ime sudionike je pozdravio resorni ministar svih službenika i namještenika, ministar uprave Arsen Bauk, koji je tom prigodom potvrdio vijest o formiranju pregovaračkog odbora Vlade za pregovore o novom kolektivnom ugovoru za državne službenike i namještenike i s njima zapjevao pjesmu maslina je neobrana ".
Ima li u tome kakve dublje simbolike pokazat će vrijeme, odnosno predstojeći pregovori. Športska natjecanja protekla su u fer i adrenalinom bogatom ozračju, a kad se podvukla crta i zbrojili osvojeni trofeji, ukupnim pobjednikom je proglašen Grad Zagreb, drugo mjesto je zauzela Sisačko - moslavačka županija, a treće Varaždinska županija.
REVOLT ZBOG NAJAVE UKIDANJA CARINSKE ISPOSTAVE
Ako se ostvare crne prognoze, bez posla će ostati djelatnici međunarodnih otpremništava, koji rade poslove carinjenja za gospodarske subjekte i ostale komitente, kao i djelatnici Robnog terminala, čiji je posao vezan uz carinu, odnosno više od 20 osoba, ne računajući carinske službenike, koji će biti raspoređeni na druga radna mjesta.
Ogorčeni djelatnici podsjećaju da je Županja smještena na tromeđi, na strateškom pravcu, i da je opseg posla, broj ulaza vozila i carinskih deklaracija, znatno veći nego, primjerice, u ispostavi u Vinkovcima. Ali ona ostaje, što ih posebno bode u oči, jer se za Vinkovce očito imao tko zauzeti, a Županja se ukida i nanosi joj se velika nepravda.
- Država, odnosno javna uprava mora biti u službi gospodarstva, a ne obrnuto. Gašenjem carinske ispostave na Robnom terminalu u Županji bitno će se narušiti konkurentnost kroz povećanje troškova poslovanja, posebno u dijelu transportnih troškova. Do ukidanja bi, kažu, trebalo doći zbog racionalizacije poslovanja i smanjivanja troškova, a ubuduće bi se carina umjesto u Županji odvijala u Vinkovcima.
Zanima nas gdje je tu računica, kome bi se u tom slučaju smanjili troškovi jer gospodarstvo bi dobilo samo još jedan namet više - ogorčeni su Županjci. Ističu da su otpremništva, zajedno s carinom i djelatnicima terminala, servis gospodarstvu. Sve robe koje se uvoze ili izvoze moraju se robno ocariniti, a to se radi na robnim terminalima, a ne na graničnim prijelazima.
- Kako smo mi otpremnici produžena ruka gospodarstva, pitamo se je li netko pitao gospodarstvo hoće li i što dobiti ovom racionalizacijom. Apsurd je ukidanje robnih ispostava koje su ipak " operativci " i rade konkretan posao u službi gospodarstva. Njihovim ukidanjem taj servis postaje nedostupniji i dalji, a time i skuplji. Robna ispostava u Županji poznata je po masovnim robama, osobito po izvozu žitarica. Tijekom godine preko Županje prođe od tisuću do dvije kamiona sa pšenicom, kukuruzom, sojom i suncokretom, a gdje će sada? Baš im i nije usput nailaziti u Vinkovce, Osijek ili Slavonski Brod - upozoravaju naši sugovornici.
" Analiza u tijeku "
U pristiglom, uopćenom odgovoru iz Carinske uprave RH potvrđeno nam je da se priprema nova organizacijska struktura carinske službe na načelima efikasnosti, fleksibilnosti, ekonomičnosti te maksimalne dostupnosti gospodarskim subjektima, uz uvažavanje potrebe osiguranja nesmetanog i učinkovitog funkcioniranja carinske službe s prvim danom članstva u EU, i izravne primjene europskih carinskih propisa. " Kako je u tijeku provedba stručne te temeljite, sveobuhvatne i sustavne analize postojećeg ustroja i potreba u vezi s obvezama koje proizlaze iz članstva u EU te s obzirom na to da odluku o navedenom donosi Vlada RH, o pojedinostima i rezultatima aktivnosti koje su u tijeku, u ovome trenutku nije moguće dati precizna očitovanja ", stoji u odgovoru koji potpisuje glasnogovornik Mario Demirović.
Glas Slavonije / Marija LEŠIĆ OMEROVIĆ
Djelatnici šibenske Carinarnice najavili su danas da će 2. travnja ispred zgrade Carinarnice prosvjedovati protiv odluke o gašenju šibenskog sjedišta Carine i njegova pripajanja splitskoj Carinarnici.
Šibenski carinici navode kako ulaskom Republike Hrvatske u Europsku uniju šibenska Carinarnica ne gubi ništa od svojega teritorijalnoga i funkcionalnog značenja jer kopnena granica prema Bosni i Hercegovini te morska granica ostaju nepromjenjive. Sve argumente političarima su na tematskoj sjednici voljni objasniti povjernik Carinskog sindikata Hrvatske Perica Ninić i povjerenik Sindikata državnih i lokalnih službenika i namještenika Vinko Šupe.
Oni su obavijestili i grad Šibenik da će po prijedlogu radne skupine Carinske uprave 5. travnja 2012. biti donesena konačna verzija prijedloga o gašenju sjedišta šibenske Carinarnice, koja će od 1. srpnja biti sastavni dio splitske Carinarnice.
Danas su hitan sastanak s ravnateljem Carinske uprave Ministarstva financija Zlatkom Grabarom zatražili zastupnici u Hrvatskome saboru i zamjenici gradonačelnika Šibenika Franko Vidović i Petar Baranović kako bi razgovarali o carinskoj službi u Šibeniku i njezinu daljnjem statusu s obzirom na najave o gašenju njezina sjedišta u Šibeniku i pripajanju Splitu.
Srijeda, 20.10.2010.
SPLIT Održan treći seminar o socijalnom partnerstvu za povjerenike Sindikata
(SDLSN, 20. listopada 2010.) Jučer je u Hotelu Zagreb u Splitu održan treći od četiri planirana regionalna seminara za sindikalne povjerenike Sindikata državnih i lokalnih službenika i namještenika RH na temu " Socijalno partnerstvo u Hrvatskoj kroz rad GSV-a i kolektivno pregovaranje ".
Na seminaru je 40 - tak sindikalnih povjerenika s područja Splitsko-dalmatinske, Zadarske, Šibensko-kninske i Dubrovačko-neretvanske županije imalo priliku čuti izlaganja predstojnika Ureda za socijalno partnerstvo Vlade Republike Hrvatske Vitomira Begovića, predsjednika Nezavisnih hrvatskih sindikata Krešimira Severa i pravne savjetnice SDLSN Marine Haklin o socijalnom dijalogu, kolektivnom pregovaranju i savjetovanju u Republici Hrvatskoj, ali u sudjelovati u raspravi koja je uslijedila nakon svakog od izlaganja.
Srijeda, 07.03.2007.
ŠIBENIK: SINDIKATI OPTUŽUJU PROČELNICU CARINARNICE SEMIRU ŠKUGOR
ŠIBENIK, 7. ožujka 2007. (Hina) - Povjerenik šibenske podružnice Carinskog sindikata Hrvatske Goran Vlahov i povjerenik Sindikata lokalnih i državnih službenika i namještenika u Carinarnici Šibenik Ante Ivas na današnjoj konferenciji za novinare optužili su pročelnicu Carinarnice Semiru Škugor za zlouporabu ovlasti, o čemu će, kako su kazali, izvijestiti i mjerodavno Državno odvjetništvo. Među ostalim sindikalisti su ustvrdili da je pročelnica šibenske Carinarnice, iako na to nema pravo, potpisala stotinjak carinskih deklaracija za uvezene odjevne predmete tvrtke Paradiso. Također je, ustvrdio je Vlahov, potpisala carinsku deklaraciju za plovilo tvrtke Lagune Trade u vlasništvu Franje Pašalića pri čemu je carinjena vrijednost broda mnogo manja od stvarne. Osnovica za carinjenje broda bila je 20.000 eura, a riječ je o brodu dugačku 16 metara, s četirima motorima, koji je kudikamo skuplji, rekao je Vlahov. Pročelnicu Carinarnice sindikalisti su prozvali i zbog uporabe službenog vozila prošle godine u vrijeme dok je bila na godišnjem odmoru, kojim je prešla oko 3000 kilometara, a zbog nepropisnog parkiranja na račun Carinarnice iz Gradskog parkinga stigla je i ovrha od 4000 kuna. " O svim tim nepravilnostima u više smo navrata izvijestili i ravnatelja Carinske uprave Mladena Barišića, no on do sada nije reagirao. Dok se takve nezakonitosti i nepravilnosti dopuštaju, zaposlenici bivaju suspendirani ako su nepropisno odjeveni, ako im kapa krivo stoji ili im kravata nije dobro svezana ", zaključili su Vlahov i Ivas. Dodali su kako će sve svoje tvrdnje potkrijepiti dokumentacijom koju će predati Državnom odvjetništvu. Semira Škugor nije željela komentirati optužbe sindikalnih povjerenika, rekavši kako će sve objasniti na sudu bude li potrebno.
Sindikat tereti pročelnicu da je osobno carinila uvezeni brod Frane Pašalića za koji nije postojala potrebna dokumentacija ŠIBENIK - Pročelnica Carinarnice Šibenik Semira Škugor zlouporabila je položaj za vlastitu korist, ali i kako bi pogodovala nekim tvrtkama kod carinjenja robe, tvrdi Goran Vlahov, predsjednik šibenske podružnice Sindikata carinika koji je o tomu danas govorio na konferenciji za novinare. Podržao ga je i Ante Ivas, predsjednik druge sindikalne podružnice u Carninarnici, Sindikata državnih službenika i namještenika koji je bio s njima na toj konferenciji. Goran Vlahov je istaknuo da sve što tvrdi može potkrijepiti dokumentacijom koju će predati USKOKU-u i Državnom odvjetništvu. Uz ostalo, naveo je kako je Semira Škugor preuzela monopol na carinjenje robe tekstilne tvrtke Paradiso iz Dubrave iako joj to nije posao. Optužio ju je i da je osobno carinila uvezeni brod tvrtke Lagunatrade Frane Pašalića za koji nije postojala potrebna dokumentacija. Osim toga, rekao je Vlahov, brod od 16 metara s četiri motora procijenila je na samo 20.000 eura. Svojoj pročelnici stavlja na teret i da kada službeno putuje u Zagreb ne koristi vozača nego sa sobom, kao vozača, vodi svog nevjenčanog supruga, zaposlenika Carinarnice i potpisuje mu putne naloge te da je lani, kada je mjesec dana bila na godišnjem odmoru, sa službenim vozilom u privatne svrhe prešla 3000 kilometara. Carinarnica navodno plaća sve ovrhe za prometne kazne koje je počinila kao privatna osoba. - Pročelnica je uz sve to pogodovala i svom suprugu kod dodjele novčane pomoći djeci zaposlenika za prošle božićne i novogodišnje blagdane. Isplatila mu je za njegovo troje djece 3000 kuna, iako to po kriterijima nije mogao dobiti, a taj je novac bio namijenjen drugoj djeci - rekao je Vlahov. Prema njegovim riječima, o svemu je uz prateću dokumantaciju obavijestio u nekoliko navrata i ravanatelja Carine Mladena Barišića koji, kako je rekao, nije reagirao. Optužio je i predsjednika svog sindikata Darka Cvrkovića da je povezan sa Semirom Škugor te da ima i njegovu zaštitu. U razgovoru s novinarima koji su je potražila nakon konferencije za novinare predsjednika obiju sindikalnih podružnica, Semira Škugor je rekla kako je riječ o sukobima unutar sindikata u koje se ne želi miješati. Nije željela odgovarati ni na optužbe koje su izrečene na njezin račun.
Unutarnja kontrola ispituje navode
Sanja Crnković, glasnogovornica Carinske uprave, danas nam je rekla kako im je žao što su čelnici obiju sindikalnih podružnica istupili u javnost, a nisu poslušali savjet da pričekaju zaključke Unutarnje kontrole: - Nakon što je sva dokumentacija preispitana tražili su još samo očitovanje pročelnice Škugor koje bi trebalo stići ovih dana. Čelnici obiju sindikalnih podružnica šibenske Carinarnice u dva navrata su bili na razgovru kod ravnatelja carinske uprave koji su upoznati sa navodnim nezakonitostima u radu pročelnice, ali nisu imali nikakvu dokumentaciju. Oba smo puta tražili očitovanje rukovoditelja carinarnice koji su tvrdili da se sve radi po zakonu. Nakon šest mjeseci sindikalci su dostavili dokumentaciju za optužbe koje su naveli i to je proslijeđeno unutarnjoj kontroli. U ovom trenutku ne možemo reći jesu li optužbe osnovane jer se na tome još radi - izjavila nam je Sanja Crnković.
Pašalić: Vlahov ne govori istinu
Točno je da sam kupio sporni brod - rekao nam je Franjo Pašalić, vlasnik marine Frapa. - Kupio sam ga na javnoj dražbi u Crnoj Gori od tamošnje carine. Posjedujem dokumentaciju i račune. Brod star 15 godina platio sam 20 tisuća eura. Tvrdnja Gorana Vlahova da je taj brod bio vrijedan 350 tisuća eura obična je laž.
ŠIBENIK Goran Vlahov, povjerenik sindikalne podružnice šibenske Carinarnice, i Ante Ivas, povjerenik sindikalne podružnice državnih i lokalnih službenika i namještenika RH, optužili su jučer Semiru Škugor, pročelnicu gradske Carinarnice, za desetogodišnju zlouporabu položaja i ovlasti, obmanjivanje, neovlašteno carinjenje i deklariranje robe nekih šibenskih tvrtki. Prikupili su, tvrde, niz dokaza koje će dostaviti Državnom odvjetništvu i USKOK-u. Unutarnja kontrola Samo u posljednje dvije godine pročelnica je svojim potpisom, na što nema pravo, carinila tekstilnu robu za šibensku tvrku Paradiz, a nezakonito je izdala i nekoliko stotina deklaracija. Neovlašteno je sredinom 2005. godine carinila 17 - metarsku jahtu s četiri motora Lagune trade poduzetnika Franje Pašalića. Brod nije imao vlasničke papire, a carinska osnova prikazana je na samo 20.000 eura kazao je G. Vlahov. Oba sindikata upozoravala su Mladena Barišića, ravnatelja Carinske uprave, na niz nezakonitih radnji u šibenskoj ispostavi, a o slučaju u veljači ove godine obaviještena je i unutarnja kontrola Carine. Mislimo da je upleten i Barišić te da je štiti jer nikakvi odgovor od Carinske uprave nismo dobili. Pročelnica sustavno vrijeđa, zlostavlja i plaši zaposlenike, prijeti im otkazom govoreći:
Ja sam vlast Ja sam carina, ja sam vlast, stoga carinici često zbog straha supotpisuju deklaracije koje ne žele potpisati. Tako je prekršajne predmete umejsto pravniku pokušala dati na obradu referentima sa srednjom stručnom spremom - tvrdi Vlahov.
Pozdravljajući nove članove sindikata tajnik SDLSN Siniša Kuhar ukratko je naznačio razliku u statutarnom i sindikalnom djelovanju između SDLSN i CSH, kao dva sindikata koji djeluju u Carinskoj upravi.
SDLSN, rekao je Kuhar, položaj carinskih djelatnika sagledava u okviru položaja državnih službenika i namještenika na jedinstvenom području državnih službi.
Naš stav proistječe iz činjenice da za područje svih državnih službi postoji jedan kolektivni ugovor, odnosno da snaga i utjecaj državnih službenika i namještenika ponajviše ovisi o jedinstvu svih zaposlenih u državnim službama.
Sindikalni povjerenik Ante Ivas
Iako to možda nije popularno reči među carinicima, danas je položaj svih državnih službenika i namještenika nezadovoljavajući, a njihov rad potcijenjen i potplaćen, te stoga SDLSN drži da njihov status treba unaprijediti u svim državnim službama, uvažavajući specifičnosti i posebne uvjete rada svake od njih.
SDLSN ne zagovara strukovne kolektivne ugovore na razini pojedinih službi, a s obzirom na stav GSV-a o tome da se takvi ugovori ne zaključuju, odnosno na PAL zajmom predviđeno centraliziranje kolektivnog pregovaranja na razini javnih i državnih službi, upitna je pozicija i budućnost strukovnih sindikata.
Uspoređujući poziciju dvaju sindikata unutar pregovaračkog odbora Sindikata državnih službi, Kuhar je naznačio da svaki od pet sindikata u odboru ima na svakih tisuću članova sindikata jedan glas što se reflektira na njegov doprinos i utjecaj u pregovorima.
On je upozorio na nedostatak kooperativnosti CSH unutar odbora, ilustriravši to činjenicom da se predstavnik CSH nije uputio svog predstavnika na međusindikalni sasatanak u Stubičkim Toplicama na kojem je dogovoren tekst Kolektivnog ugovora za državne službenike i namještenike, koji je korišten kao podloga za pregovore s Vladom, a slično se dogodilo i pri utvrđivanju prijedloga revizije koeficijenata od strane sindikata državnih službi, što ukazuje na nesrazmjer između deklarativnog i stvarnog djelovanja CSH.
Dodao je kako SDLSN nije sindikat koji manipulira raspoloženjem djelatnika Carinske uprave, kao što je to CSH učinio provedbom referenduma o zamrzavanju plaća, budući da se u slučaju tzv. Nacionalnog sporazuma o politici plaća radi o projektu u kojem se plaće ne bi trebale zamrzavati, već dovesti u odnos s odgovarajućim gospodarskim pokazateljima i to u postupku dogovaranja između Vlade, poslodavaca i sindikata.
SDLSN s Vladom razgovara i pregovara, a o njegovim rezultatima svjedoči činjenica da je ugovaratelj i potpisnik svih dosad zaključenih kolektivnih ugovora na području državnih službi, te da zbog brojnosti njegova članstva i utjecaja koji iz njega proizlazi bez njega nije moguće zaključiti kolektivni ugovor, za razliku od sindikata koji djeluju u jednom državnom tijelu ili jednoj državnoj službi, čije sudjelovanje u pregovaračkom odboru ovisi o području za koje se sklapa ugovor, odnosno dogovoru sindikata o broju i sastavu pregovaračkog odbora.
Imenovanjem sindikalnog povjerenika članovi sindikata u Carinarnici Šibenik imat će svog predstavnika u Odboru carine SDLSN i izravno sudjelovati u razmatranju i artikuliranju specifičnih interesa carinskih djelatnika.
Njihovom sindikalnom vodstvu želimo mnogo uspjeha u radu na dobrobit svih službenika i namještenika. Dobrodošli u našu sindikalnu obitelj.
Utorak, 09.03.2004.
Osnovana nova podružnica SDLSN u MORH
Ante Putnik prešao je put od sindkalnog predstavnika do sindikalnog povjerenika, pa mu sindikalni rad nije nepoznanica.
(SDLSN, 12. ožujka) 9. ožujka održana je u Središtu za obuku pješaštva Šibenik u Sinju, Osnivačka skupština Podružnice MORH KULA. Nova podružnica SDLSN ima sjedište na adresi Kula bb u Sinju, te je tako i dobila ime. Povjerenik podružnice postao je dosadašnji sindikalni predstavnik Podružnice Split HRM-IV KORPUS Ante Putnik. Razlog osnivanja samostalne sindikalne podružnice bio je u ocjeni članova da će se tako bolje i učinkovitije promicati interesi i rješavati problemi djelatnika MORH u Sinju. Zamjenica povjerenika je Marija Talaja, a izabrano je i Povjereništvo podružnice koje čine: Marija Talaja, Ivo Kokot-Živalj, Ante Putnik, Vjera Bilić i Nediljka Macan. U Nadzorni odbor ušli su Tadija Mamuzić, Branko Mravak i Boro Galić.
Ante Putnik nastavit će tako svoj sindikalni rad kao sindikalni povjerenik SDLSN. Novoj podružnici želimo mnogo uspjeha u radu i dobar socijalni dijalog s poslodavcem.
Srijeda, 10.09.2003.
Održana konstituirajuća sjednica Županijskog povjereništva
(SDLSN, 10. rujna). Na konstituirajućoj sjednici Županijskog povjereništva Šibensko-kninske županije održanoj 10. rujna u Šibeniku, razmatrane su izborne sktivnosti u sindikalnim podružnicama, izbor županijskog povjerenika i njegovog zamjenika, zastupnici za Sabor Sindikata 20. studenoga, prijedlog kandidata za tijela Sindikata na razini države, te aktualna problematika na razini Županije.
U većini podružnica održane su skupštine na kojima su potvrđeni dosadašnji sindikalni povjerenici.
Za županijskog povjerenika izabrana je ponovno Jadranka Padovan-Mikulandra, a za njenog zamjenika Boris Dragutin, oboje dugogodišnji istaknuti članovi Sindikata.
Zastupnici na Saboru Sindikata bit će
Boris Dragutin iz zapošljavanja
Zorislav suša iz vatrogastva
Đejn Matulja iz obrane
Bosa Janjić iz porezne uprave
U Nadzorni odbor Sindikata predložen je Boris Dragutin, a kao kandidat za predsjednika predložen je Ivica Ihas.
