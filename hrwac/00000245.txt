Sve što nosite sa sobom imajte uz sebe Antihoroskop 1.9. - 1.10.
Pred vama je najljepši mjesec vašeg života Praktični savjeti nikada nisu na odmet. Naš ih je ovomjesečni antihoroskop prepun, pa najbolje da vas prepustimo mudrim i utješnim riječima koje nam je podarila zvjezdana prašina.
Ovan (21.03 - 20.04)
U životu se vodite drevnim mudrostima i dobro prokušanim savjetima. Neki će primijetiti da ste konzerva, no to samo znači da vam treba otvarač. S obzirom na to da čak i konzerve imaju rok trajanja, krajnje je vrijeme da se otvorite i možda čak prepustite nekome da vas iskoristi i odbaci. Uostalom, jedna stara poslovica kaže: Tko ne riskira.
Bik (21.04 - 20.05)
Bojite se novih iskustava. Na poslovnom planu pogotovo, no to nije tako loše kako se čini, naročito ako se bavite rukovanjem teškim strojevima i opasnim alatima. Kažu da sve treba probati jednom u životu, no guranje ruke u opasne strojeve možda je granica koju ne treba prijeći, čak iako oni koji su probali tvrde da će vas to iskustvo obilježiti do kraja života.
Blizanci (21.05 - 20.06)
Bojite se da vam vaš šarm polako kopni, što vam narušava samopouzdanje. No, zvijezde su pune optimizma i poručuju vam da niti do sada niste bili baš humoristični i šarmantni, ali da ste to napokon shvatili i sami. Vidite? Nema uopće povoda za pad samopouzdanja jer je vaš cijeli život do sada bio jedna velika iluzija. Zvijezde uvijek znaju što treba reći.
Rak (21.06 - 20.07)
Volite sve što vole mladi i ne sramite se priznati to. Jeftino vino, loša glazba, veze ispunjene nepotrebnim dramama i zabava za koju vaši vršnjaci više nemaju niti snage niti vremena. Odlučili ste da godine neće sputavati vašu unutarnju mladost i spremni ste braniti je od svih onih koji vas pokušavaju prizemljiti čudno vas gledajući i bježeći od vas dok plešete.
Lav (21.07 - 21.08)
Dosta vam je neprestane pažnje i toga što ste uvijek vođa. Za promjenu biste se htjeli malo opustiti i prepustiti. Jedino što vas sprečava je nesposobnost drugih i njihova nemoć da obave najjednostavnije zadatke bez da vi morate intervenirati i pokazati svima kako se što radi. Jednostavno vam ne daju priliku da se barem na trenutak opustite.
Djevica (22.08 - 22.09)
Sve sfere svojeg života doveli ste u savršenu ravnotežu. Ljubavni, poslovni i zdravstveni život su vam na apsolutnoj nuli i niste sigurni jeste li zadovoljni ovom matematičkom sredinom, ali imate osjećaj da bi moglo biti i gore. Naravno, uz malo rizika, stvari bi se mogle i značajno popraviti, no šanse su 50 - 50. Ali za što? To je pitanje koje vas mori.
Vaga (23.09 - 22.10)
Otkrili ste novu strast. Ona se za sada svodi na strastveno pronalaženje novih zanimacija koje vam trebaju pod hitno kako ne biste umrli od dosade. Čak ste razmišljali da odete na neki tečaj ili radionicu, no još uvijek niste uspjeli naći radionicu o pronalaženju zanimacija. Ne brinite jer već će nešto pasti iz vedra neba. To je jako česta pojava.
Škorpion (23.10 - 22.11)
Opametili ste se i dosta vam je ljubavnih veza iz kojih izlazite povrijeđeni pa ste ovaj put odlučni ostati u takvoj vezi. Teško se boriti protiv takve logike. Znanost nefunkcionalnih veza doveli ste do savršenstva i za svoje ćete zasluge uskoro biti nagrađeni počasnim doktoratom. Ustrajnost u donošenju upitnih odluka konačno vam se isplatila
Strijelac (23.11 - 21.12)
Volite zvuk svojeg glasa, što je posebno očito vašim sugovornicima koji ga imaju priliku gotovo neprestano slušati. Očito imate fobiju da će vas ljudi zaboraviti ako svoja mišljenja i priče ne iznosite stalno i u svakoj prilici, no možda je dobra ideja da razmislite o memoaru ili audio knjizi. Vašim će poklonicima biti drago, a i vaši će prijatelji uživati u mogućnostima tipke ' stop '.
Jarac (21.12 - 19.01)
Pred vama je najljepši mjesec vašeg života Sve je konačno sjelo na svoje mjesto i konačno se možete opustiti i uživati u plodovima svojeg teškog rada i brojnih žrtava. Naravno, uvijek se nešto može zakomplicirati pa možda najbolje da ne ranite s pretjeranim veseljem i opuštanjem, no zvijezde su složne u prognozi da vam se sprema izuzetan mjesec. Ili katastrofa. Detalji.
Vodenjak (20.01 - 18.02)
Kročili ste na nepoznat teritorij i pomalo vas je strah. Bilo da je riječ o vašem profesionalnom ili privatnom životu, odvažili ste se na velik korak u novom smjeru. Dobro, dosta je okolišanja: Postat ćete roditelj. Nismo vam htjeli kvariti iznenađenje, no ako to do sada još niste primijetili, sumnjamo da će ovo promijeniti stvar.
Ribe (19.02 - 20.03)
Ponosni ste na svoja ljetna osvajanja, no imate osjećaj da su neke stvari ostale nedorečene. Možda je riječ samo o maloj grižnji savjesti zbog iskradanja iz kreveta u zoru ili pak zbog brojnih poziva i poruka na koje nećete nikada odgovoriti, a koje vam još uvijek stižu. No, možda je i riječ o tome da osjećate kako za vas sezona još nije završila jer imate još mnogo toga za ponuditi.
