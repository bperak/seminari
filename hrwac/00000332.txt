04.05.2013. Kad se kaže idemo na more većinom nas to asocira na kupanje i sunčanje na plaži. Nas planinare osim mora i kupanja privlače i vrhovi iznad mora, pa smo tako ovaj puta krenuli na trodnevni izlet po vrhovima otoka Cresa i Lošinja.... više
Naše planinarsko društvo osnovano je pedeset godina nakon osnutka prvog planinarskog društva u Zagrebu i trideset godina nakon prvog planinarskog društva u Slavoniji. Iako se službeno vodi da je planinarsko društvo u Pakracu osnovano 29. siječnja 1928. kao podružnica HPD u Zagrebu, planinarstvo u ovom kraju počelo se razvijati ranije. Naime, ideja o udruženju koje će promicati zdrav odnos prema kretanju po prirodi potječe iz kraja 19. i početka 20. stoljeća i nastala je u okviru građanskog staleža koji je u tom razdoblju Pakracu davao pečat naprednog grada. Postojala su dva planinarska udruženja, jedno pod imenom Planinarski klub Omanovac i drugo pod imenom Planinarsko društvo Čaklovac ". Godine 1930. došlo je do njihova ujedinjenja u jedno društvo koje je djelovalo do 1935. godine pod imenom Čaklovac ". Na sjednici društva 10. veljače 1935. donijeta je odluka o promjeni naziva društva u PD Psunj " kao i odluka o izgradnji planinarskog doma na Velikoj Poljani.
Po izgradnji doma isti je nazvan Dom Josipa Svobode i postao je izletište za planinare iz čitave Slavonije pa i šire. U ratnom vihoru 1940. - 1945. uništen je dom Josipa Svobode a tada je prestao i rad Podružnice Psunj u Pakracu.
1953. god. održana je obnoviteljska skupština Podružnice planinarskog društva Psunj i tada je promijenjeno ime u društvo građana Brezovo polje.
U ljeti 1955. godine započela je gradnja planinarskog doma na Omanovcu i trajala do 1963. godine, svečano otvorenje doma uslijedilo je7. i 8. rujna iste godine. Godinu dana kasnije na skupštini društva vraćeno je staro ime PD Psunj.
Neka zla sreća pratila je planinare i s ovim domom, u noći 16 / 17 listopada 1974. buknuo je požar koji je uništio veći dio doma. Za dvije godine na temeljima starog doma, nešto proširenim, izgrađen je novi dom Omanovac i otvoren na susretu planinara Hrvatske koji je ovdje organiziran 1977. godine.
Domovinski rat, odnosno napad srbočetnika na grad Pakrac u kolovozu 1991. godine učinio je pristup planinarskom domu nemogućim i ponovo je prekinuo rad društva sve do 1996. godine kada se na Obnoviteljskoj skupštini 8. veljače ponovo donosi odluka da se pokrene rad PD Psunj i pristupi djelomičnoj obnovi Doma.
Trenutačno naše društvo uspješno radi kroz više sekcija. Uspjeli smo obnoviti naš planinarski dom Omanovac " te ga dali u zakup Caffe baru Maniva " iz Pakraca.Obnovili smo oko 150 Km planinarskih staza koje uspješno održavamo. U gradu Pakracu imamo i društvene prostorije koje nam služe za sastanke i druženje. Broj članova se kreće oko stotinjak koji varira iz godine u godinu. Uspješno surađujemo sa susjednim planinarskim društvima s kojima dijelimo naš Psunj i Papuk. Za naš dugogodišnji rad društvo je dobilo mnogobrojna priznanja od Grada Pakraca i HPS-a
