Skupština i Nadzorni odbor usvojili su na svojim sjednicama održanih dana 25.4.2012. i 24.4.2012. godine Izvještaj o poslovanju Društva za 2011. godinu. 
Nakon dugogodišnjeg kontinuiranog pada u isporučenim količanama vode i 2010. godine u kojoj je prodaja vode dosegnula svoj najniži iznos u zadnjih 15 godina, u 2011. godini ostvarena je isporuka vodne usluge javne vodoopskrbe za 1 % više u odnosu na ostvarenje iz 2010. godine i za 0,3 % više u odnosu na procjenu poslovanja. Isporuka vodne usluge javne vodoopskrbe u 2011. godini ostvarena je u ukupnom iznosu od 15.029.134 m3 vode. 
Odlukom o cijeni vodnih usluga koja je stupila na snagu 1.7.2011. godine javna odvodnja definirana je kao djelatnost skupljanja otpadnih voda, njihova dovođenja do uređaja za pročišćavanje, pročišćavanje otpadnih voda na uređaju za pročišćavanje te pružanja usluge crpljenja, odvoza i zbrinjavanja otpadnih voda iz septičkih i sabirnih jama na uređaju za pročišćavanje otpadnih voda. Zbog ove izmjene usluga javne odvodnje nije u potpunosti usporediva s prošlogodišnjim ostvarenjem 
Skupljanje i crpljenje otpadnih voda ostvareno je u količini od 9.781.960 m3 što je u odnosu na Procjenu poslovanja za 2011. godinu za 34.699 m3 ili 0,4 % manje. Stupanjem na snagu Odluke o cijeni vodnih usluga, korisnicima s područja gradova Rijeke i Kraljevice, koji su obavljanje usluge čišćenja septičkih i sabirnih jama povjerili Društvu, fakturira se usluga crpljenja i odvoza otpadnih voda iz septičkih i sabirnih jama kao sastavni dio javne odvodnje temeljem količine isporučene vode uz besplatno pražnjenje septičkih i sabirnih jama. U drugom polugodištu 2011. godine povećan je broj čišćenja septičkih jama te je Društvo zbrinulo 7.314 m3 više u odnosu na prvo polugodište na području gradova Rijeka i Kraljevica. 
Naplata za isporučene usluge (bez XII mjeseca) iznosi 90,4 % dok je u 2010. godini bila 89,71 %. Vrijeme naplate u 2011. godini iznosi 112 dana i kraće je za 9 dana u odnosu na prošlu godinu. Na dan 31.12.2011. godine potraživanja Društva za isporučenu vodnu uslugu, bez utuženih potraživanja iznose 28.767.018,00 kn, odnosno 16.045.901,00 kn bez zaduženja za prosinac. Nenaplaćena potraživanja iznose 2 prosječna mjesečna zaduženja, dok sa sumnjivim i spornim potraživanjima iznose 3 prosječna mjesečna zaduženja. 
Skupština i Nadzorni odbor usvojili su na svojim sjednicama održanih dana 27.04.2011. godine Godišnje izvješće o poslovanju Društva za 2010. godinu. 
Nakon dugogodišnjeg kontinuiranog pada u isporučenim količanama vode, prodaja vode u 2010. godini dosegnula je svoj najniži iznos u zadnjih 15 godina. U 2010. godini prodano je ukupno 14.878.680 m3 vode (1,1 % manje od rebalansa plana) što je manje za 22,1 % nego 2009. godine. Udio gospodarstva u ukupnim količinama isporučene vode sa 45 % u 1994. smanjen je na svega 18 % u 2010. godini, što je smanjenje od gotovo 5 puta ili 10.000.000 m3 vode. Trend pada u fizičkom obimu pružene usluge vezan je i uz uslugu javne odvodnje otpadnih voda, tako da je ukupno zbrinuta količina otpadne vode prepolovljena od 1994. godine, kada je iznosila 22.503.994 m3, na 9.919.341 m3 koliko je zbrinuto otpadne vode u 2010. godini. Ukupna količina zbrinute otpadne vode u 2010. godini (9.919.341 m3) za 24,1 % je manja u odnosu na lani, a za 0,1 % manja u odnosu na rebalans plana. 
Drastičan pad u količinama isporučene vode i zbrinute otpadne vode doveo je do značajnog pada prihoda redovne djelatnosti. Ukupni je prihod u 2010. godini iznosio je 101.965.185,47 kn što je za 14,5 % manje u odnosu na prošlu godinu. Naplata za isporučene usluge (bez XII mjeseca) iznosi 89,71 % dok je u 2009. godini bila 87,77 %. Vrijeme naplate u 2010. godini iznosi 121 dan i kraće je za 11 dana u odnosu na prošlu godinu. U strukturi prihoda, prihod od prodaje vode i odvodnje čini 83,3 % i ostvaren je u iznosu od 79.279.562 kn što je za 16,4 % manje od ostvarenja istog prošle godine. Razlog smanjenja prihoda je smanjena potrošnja vode i smanjenog zbrinjavanja otpadnih voda kod svih korisnika. 
Ukupni rashodi u 2010. godini iznose 118.023.330,42 kn što je za 0,5 % manje u odnosu na isto razdoblje prošle godine. Troškovi poslovanja, koji se mogu kontrolirati, u okvirima su planiranih. U strukturi rashoda najveći udio (od 35 %) čine materijalni rashodi koji su za 4,6 % veći u odnosu na prošlu godinu i iznose 41.251.819 kn. U materijalnim troškovima troškovi sirovine i materijala iznose 15.082.196 kn i za 11,4 % su manji u odnosu na prošlu godinu, a čine ih sirovine i materijal u iznosu od 6.674.565 kn, troškovi energije u iznosu od 7.996.665 kn i troškovi sitnog inventara 410.965 kn. 
U tijeku 2010. godine provedene su dvije recertifikacije i to recertifikacija sustava upravljanja kvalitetom pri čemu je potvrđena i usklađenost s novom revizijom norme ISO 9001:2008, te recertifikacija sustava upravljanja sigurnošću vode za piće prema zahtjevima norme ISO 22000:2005. 
Od lipnja 2010. godine započet je projekt uspostave sustava upravljanja zdravljem i sigurnošću na radu prema međunarodnoj normi OHSAS 18001:2007 sa ciljem i konačne potvrde tj. certifikacije od strane nezavisne certifikacijske kuće koji je planiran za početak 2011. godine. 
U 2009. godini došlo je do promjene osnovne cijene usluga kao i naknade za razvoj, koja se započinje obračunavati temeljem količina isporučene vode i zajednička je za vodoopskrbu i odvodnju. Uz novi cjenik koji je u primjeni od 1. srpnja te nastavkom primjene mjera za smanjenje troškova u poslovanju kao i nenajavljenim preuzimanjima vode do kraja 2009. godine od strane INE kao najvećeg potrošača, Društvo je završilo poslovnu godinu s dobitkom od 582.827,94 kn. 
Prodaja vode u 2009. iznosila je 19.103.093 m3 (0,2 % manje od rebalansa plana) što je 2,7 % više nego 2008. godine. Količina zbrinute otpadne vode viša je 2,7 % u odnosu na rebalans plan i iznosi 13.068.369 m3 što je 2 % više nego 2008. Ukupni je prihod iznosi 119.213.697,03 kn. Naplata za isporučene usluge (bez XII mjeseca) iznosi 87,77 % dok je u 2008. godini bila 91,54 %. Vrijeme naplate u 2009. godini iznosi 132 dana i duže je za 15 dana u odnosu na prošlu godinu. Troškovi poslovanja veći su za 3,7 % u odnosu na 2008. godinu, najvećim dijelom zbog porasta troškova električne energije uzrokovanih u kolovozu i listopadu 2009. zbog nemogućnosti korištenja gravitacijskog sustava uslijed suše i presušenog izvora Rječine. 
U 2009. godini održavani su integrirani sustavi upravljanja kvalitetom u skladu s normom ISO 9001:2000 i sustava upravljanja sigurnošću vode za piće u skladu s normom ISO 22000:2005. Kako je u 2009. godini izdana nova revizija norme sustava upravljanja kvalitetom, revidirana je dokumentacija prve razine te se u veljači 2010. godine provela uspješna recertifikacija sustava upravljanja kvalitetom prema zahtjevima nove važeće norme ISO 9001:2008. 
Prodaja vode i zbrinjavanje otpadnih voda, sukladno dugogodišnjim trendovima, nastavila je padati i u 2008. godini uz istovremenu promjenu u strukturi prodaje. Na to je uglavnom utjecao pad prodane i zbrinute otpadne vode u kategoriji potrošača gospodarstvo za 18 % u odnosu na 2007. godinu. Prodaja vode u 2008. iznosila je 18.609.762 m3 (0,8 % više od Plana) što je 4,8 % manje nego 2007. godine. Količina zbrinute otpadne vode viša je 4 % u odnosu na Plan i iznosi 12.808.172 m3 što je 9,2 % manje nego 2007. Ukupna prodaje vode u zadnjih 10 godina smanjena je za 40 %, a odvodnja otpadnih voda za 50 %. Ukupni je prihod, koji iznosi 94.669.642,71 kn, za 12,6 milijuna kuna ili 11,7 % manji u odnosu na ostvarenih 107.235.402,03 kn u 2007. godini. Naplata za isporučene usluge (bez XII mjeseca) iznosi 91,54 % dok je u 2007. godini bila 92,21 %. Vrijeme naplate iznosi u 2008. godini 117 dana i duže je za 14 dana u odnosu na prošlu godinu. Troškovi poslovanja, unatoč rastu industrijskih cijena i rastu cijena energenta (posebno električne energije), a uslijed mjera s ciljem smanjivanja troškova poslovanja, zadržani su na razini 2007. godine. Ograničenim troškovima održavanja i odlukom Nadzornog odbora o selektivnom smanjenju određenih stopa amortizacije troškovi su poslovanja smanjeni za oko 3 milijuna kuna. 
U 2007. godini Društvo je poslovalo s gubitkom od 7.514.194,14 kn koji neće ići na teret potrošača niti iz budžeta osnivača. Gubitak će se pokriti iz zadržane dobiti iz ranijih godina što neće imati posljedica za redovno poslovanje Društva. Fizički obim prodaje vode i u 2007. godini je stagnirao te se time može reći da je zaustavljen desetogodišnji trend pada u prodaji. Ostvareni parametri u 2007. godini u skladu su s rebalanskom plana poslovanja u 2007. godini, a kojim je, zbog kašnjenja u realizaciji Projekta vodoopskrbe otoka Krka, povećan planirani fizički obim u prodaji vode. U 2007. godini Društvo je ukupno prodalo 19.541.822 m3 vode za piće te zbrinuto 14.103.394 m3 otpadne vode. Naplata za isporučene usluge (bez XII mjeseca) iznosi visokih 92,21 %. Vrijeme naplate smanjilo se je za 14 dana u odnosu na prošlu godinu i u 2007. godini iznosilo je 103 dana. U razdoblju od 19. do 21. prosinca 2007. godine proveden je završni - certifikacijski audit sustava upravljanja sigurnošću vode za piće koji je pokazao sukladnost sa zahtjevima međunarodne norme ISO 22000:2005. 
U 2006. godini po prvi put je zaustavljen desetogodišnji trend pada prodaje vode za piće te je Društvo doseglo najniži broj zaposlenih kao dio svjesne politike u cilju kadrovskog restrukturiranja Društva. Starosna struktura je, i pored svih mjera, neznatno popravljena, pri čemu čak 62 % radnika se nalazi u starosnoj dobi od 45 do 64 godine, a 38 % su radnici starosne dobi od 19 do 44 godine. Od 19,4 milijuna m3 gotovo 60 % je prodano domaćinstvima, 35 % gospodarstvu, a Opatiji i Jadranovu svega 5 %. Otpadne vode ukupno je zbrinuto oko 14,4 milijuna m3 ili 78 % prodane vode na području pod nadležnošću Društva. Naplata za isporučene usluge (bez XII mjeseca) iznosi gotovo 91 %. Otpisano je 1,5 milijuna kuna potraživanja. Vrijeme naplate povećano je za 2 dana u odnosu na lani i 2006. godine iznosilo je 117 dana. Društvo je poslovalo u 2006. godini s gubitkom u iznosu od 4.204.735,29 kn i on neće ići na teret potrošača niti iz budžeta osnivača. Gubitak će se pokriti iz zadržane dobiti iz ranijih godina što neće imati posljedica za redovno poslovanje Društva. U razdoblju od 27. do 29. prosinca 2006. godine, proveden je audit sustava upravljanja u Društvu čime se provjerila spremnost Društva za dobivanje certifikata ISO 9001:2000. Certifikat je dobiven (primjena od 9. siječnja 2007. godine s trajanjem do 29. prosinca 2009. godine). Postupak uvođenja sustava upravljanja kvalitetom prema normi ISO 9001:2000, odnosno obveze Društva da stalno poboljšava svoje usluge sa ciljem postizanja zadovoljstva korisnika usluga vodoopskrbe i odvodnje, trajalo je od 2005. godine. 
U 2005. godini Društvo je prigodnim manifestacijama obilježilo 120 godina organizirane javne vodoopskrbe i odvodnje u Rijeci i okolnim jedinicama lokalne samouprave. Posebno je potrebno istaknuti organizaciju uspješnog stručno - poslovnog skupa u Opatiji pod visokim pokroviteljstvom Predsjednika RH te posjet Predsjednika RH sa svojim suradnicima izvorište Zvir u samom centru grada Rijeke. 
I u 2005. godini se nastavlja trend pada fizičkog obima usluge i u vodoopskrbi i odvodnji otpadnih voda, a karakteristično je i daljnje smanjenje broja zaposlenika. 
