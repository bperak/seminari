HLD organizacija
Hrvatsko logopedsko društvo (skraćeni naziv HLD) je samostalna i dragovoljna udruga koja okuplja logopede na teritoriju Republike Hrvatske koji se bave stručnim i znanstvenim problemima osoba s poremećajem jezično-govorno-glasovne komunikacije.
Ciljevi HLD-a su okupljanje profesora logopeda, naziv koji uključuje sve nazive stručnjaka iz područja logopedske djelatnosti iz prijašnjih godina (u daljnjem tekstu: logoped) radi unapređivanja njihovog stručnog i znanstvenog rada te radi zaštite strateških interesa.
U ostvarivanju ciljeva i djelatnosti HLD usklađuje i usmjerava aktivnosti članstva, osigurava provođenje zajedničkih dogovora i zaključaka te se zalaže za učinkovitost i jedinstvenost stavova članstva.
Članovi HLD-a mogu biti redovni, pridruženi i počasni. Redovni članovi HLD-a mogu biti poslovno sposobni državljani Republike Hrvatske sa završenim studijem logopedije (pojam obuhvaća profesore defektologije - logopede i diplomirane defektologe-logopede), bez obzira na prebivalište. Pridruženi članovi HLD-a mogu biti drugi znanstveni i stručni djelatnici visoke stručne spreme koji svojim radom na području teoretske i primijenjene logopedije pridonose razvoju struke. Počasni članovi HLD-a mogu biti istaknuti stručnjaci koji imaju posebne zasluge za unapređenje logopedske znanosti i struke.
Članstvo u HLD-u je dobrovoljno.
Skupština HLD-a je najviši organ HLD-a i čine ju svi redovni članovi HLD-a i samo oni imaju pravo odlučivanja. Pridruženi i počasni članovi sudjeluju u radu skupštine bez prava odlučivanja.
Upravni odbor HLD-a čine predsjednik i četiri člana koje bira Skupština HLD-a od svojih redovnih članova. Prošireni upravni odbor čine i predsjednici sekcija i podružnica također redovni članovi. Predsjednik HLD-a je ujedno i predsjednik Upravnog odbora HLD-a.
Nadzorni odbor HLD-a sastoji se od tri člana koji se biraju od redovnih članova HLD-a i koje bira Skupština HLD-a. Sud časti HLD-a sastoji se od pet članova koji se biraju iz redova redovnog članstva i koje bira skupština HLD-a. Sud časti bira predsjednika iz svog članstva.
U HLD-u djeluju podružnice koje se osnivaju na teritorijalnom načelu i djeluju na području jedne ili više županija. Podružnicu može osnovati najmanje 10 članova HLD-a, koji djeluju na području za koje osnivaju podružnicu. Podružnice HLD-a su: Podružnica grada Zagreba i zagrebačke županije, Podružnica splitsko-dalmatinske županije, Podružnica dubrovačko-neretvanske županije, Podružnica krapinsko-zagorske županije, Slavonsko-baranjska podružnica, Varaždinska podružnica i Zadarska podružnica.
HLD surađuje s međunarodnim organizacijama i udrugama, kao i udrugama drugih zemalja radi promicanja struke te se može učlaniti u iste. Društvo je od svibnja 2006. godine pridruženi član Europske udruge logopeda, CPLOL-a (Standing Liaison Committee of Speech and Language Therapists / Logopedists in the European Union).
