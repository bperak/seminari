10 pozitivno nabijenih razloga za prestanak pušenja
Datum 13.03.2012 00:03:00 Kategorija: Zdravlje i medicina
" Nemojte pušiti jer ćete dobiti rak. Ili srčani udar. Jeste li znali kako izgledaju pluća pušača? " Te prijeteće i negativno nabijene rečenice već su standardne parole članaka i akcija za prestanak pušenja. Ali mnogi pušači sve to znaju i ipak puše. Zbog toga vam, povodom Dana bez cigareta koji se obilježava 13. ožujka, predstavljamo 10 pozitivno nabijenih razloga za prestanak pušenja. Možda vas sve ono pozitivno što vas čeka bez cigarete potakne da prestanete pušiti.
1. Živjet ćete duže
Po svim provedenim istraživanjima, ljudi koji prestanu pušiti žive dulje. Čak i ako prestanu pušiti sa 60 godina, kada mnogi misle da je šteta već počinjena i da se ne može ništa popraviti, prestanak pušenja ipak produžuje život. A ako prestanete pušiti u tridesetim godinama života, životni vijek si produžujete za čak 10 godina Duži život znači više vremena provedenog s obitelji i prijateljima, više vremena za bavljenje hobijima i više vremena da učinite nešto o čemu ste oduvijek sanjali. Pored toga, nepušači manje obolijevaju od raznih bolesti (vidi prve rečenice u ovom članku), što znači i manje vremena provedenog kod liječnika i u bolnici. Znači, još više vremena za obitelj, prijatelje, hobije
2. Moći ćete udahnuti punim plućima
Nakon što prestanete pušiti, u roku od 9 mjeseci kapacitet pluća povećat će vam se za 10 posto. To nećete primijetiti dok ne počnete trčati i baviti se sportom. Unutar 2 - 12 tjedana nakon prestanka pušenja također se poboljšava cirkulacija, a s tim dolazi i osjećaj da imate više energije. Time ostvarujete učinak sličan poboljšanju kondicije vježbanjem jer se manje zadišete pri naporu i možete podnijeti intenzivniju fizičku aktivnost. A niste za to morali ići u teretanu.
3. Imat ćete bolje nokte, kožu, kosu i zube
Bjelji zubi, te nokti i koža prstiju bez žutih mrlja. Mislim da nije potrebno više objašnjavati. Ali, ima još toga. Pušači češće imaju problema s desnima i općenito provode više vremena u zubarskom stolcu jer skidanje naslaga sa zubiju traje dulje. A svi mi želimo biti što kraće kod zubara.
4. Dulje ćete izgledati mlađi
Koža pušača brže stari i brže dobiva bore, po nekim podacima čak do 3 puta brže. Pušenje tako može dodati vašem licu i 10 do 20 godina. A osim boljeg izgleda kože, za mlađahan izgled bitna je i kosa. Nepušači imaju 3 do 6 puta manju šansu da će prerano osijediti, a muškarci nepušači dva puta manju šansu da će oćelaviti. Prestanete li pušiti, ne samo da ćete dulje živjeti, nego ćete i dulje izgledati mlado.
5. Uštedjet ćete novce
Ako uzmemo u obzir da je prosječna cijena kutije cigareta 20 kuna i ako pušite jednu kutiju na dan, prestankom pušenja u jednoj godini uštedjet ćete 7300 kuna. Zamislite što sve možete s tim novcem. Otići na putovanje, kompletno obnoviti garderobu ili jednostavno smanjiti minus na računu. Nije loše, zar ne?
6. Postat ćete privlačniji
I to ne samo zato što ćete imati bolju kožu i zube. U nekim anketama nepušači su ocijenjeni 3 puta privlačnijima od pušača. Ulogu možda ima i to što su nepušači mirisali svježe, a ne po dimu. A u anketi provedenoj u Kanadi čak 56 % ispitanika izjavilo je da ne bi željelo hodati s pušačem, a 20 % ljudi poznaje nekoga tko je prekinuo vezu s pušačem baš zbog pušenja.
7. Doprinijet ćete manjem zagađivanju okoliša
Manje dima, manje CO2, manji doprinos globalnom zagrijavanju. No, to nije sve. Da bi se uzgojio duhan, krče se šume, što uništava staništa mnogim životinjama i troši se voda za navodnjavanje, a opušci i ambalaža u koju su upakirane cigarete gomilaju se na odlagalištima otpada. Pa, prestankom pušenja nećete samo učiniti nešto za sebe, već nešto dobro i za okoliš.
8. U organizam ćete unositi manje pesticida
Izbjegavate špricano povrće i sve kupujete od svoje provjerene bakice na tržnici? Ili uzgajate svoje povrće kako biste jeli nešpricano? Dobro je znati da neki od pesticida kojima se tretira duhan prežive " gorenje i putem dima ulaze u organizam. Sigurno ćete se razveseliti kad saznate da prestankom pušenja smanjujete i količinu unesenih pesticida u organizam.
9. Imat ćete manje gnjavaže u svakodnevnom životu
Nećete morati konstantno slušati da morate prestati pušiti, već ćete se moći pobjedonosno hvaliti kako ste prestali. Osim toga, neće više biti smrzavanja ili stajanja po kiši ispred radnog mjesta, fakulteta ili škole da biste zapalili. Ili živciranja što ste već satima na predavanju ili sastanku i ne možete pušiti.
10. Poboljšat će vam se seksualni život
Evo i šećera za kraj. Kao što je već spomenuto, nakon prestanka pušenja poboljšava se cirkulacija, što dovodi i do veće osjetljivosti spolnih organa. Žene će možda primijetiti da imaju bolje orgazme, a muškarci da imaju bolje erekcije.Također, manje su im šanse za erektilnu disfunkciju. Sve to može dovesti do značajnog poboljšanja, kako u kvaliteti seksualnog života, tako i kvantiteti.
Nakon što se saznali sve pozitivno što dolazi s prestankom pušenja, izazivamo vas da Dan bez cigareta stvarno provedete bez cigareta. I da vam to bude prvi takav dan od mnogih
