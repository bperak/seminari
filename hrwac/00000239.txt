29.05.2013., srijeda
Trgovine iz prošle ere
Trgovina " Dione " na Trgu žrtava fašizma. Snimio: Vanja
Vi malo stariji se sigurno još uvijek sjećate onih nekadašnjih dućana u kojima je prodavač stajao iza pulta, gdje se roba nije smjela dirati, a kamoli birati, gdje su se šećer i brašno prodavali na vagu... takvih trgovina više nema, tek tu i tamo se naiđe na neku malenu koja zbog nedostatka prostora još uvijek nije postala samoposluga, ali i tamo je već sve puno hladnjaka za pića, južnog voća i plastičnih gajbi.
No, još uvijek je moguće pronaći trgovine iz " prošle ere "
Do pred koju godinu su trgovine " Uniona " bile rezervati starog doba, no otkad je firma zatvorila svoje dućane ostali smo bez tih " muzejskih prostora "... ali, ne bojte se, još uvijek postoje trgovine koje nas podsjećaju na 70 - te i 80 - te Nekoliko trgovina " Dione " vas časkom vremeplovom prebacuju 20 - tak ili 30 - tak godina unazad
Evo današnjeg primjera, trgovine " Dione " na Trgu žrtava fašizma Pogledajte čega to ovdje još ima (ili još nema), za razliku od tipskih trgovina tipa " Konzum "
Za početak, ta trgovina još uvijek nema senzorska vrata, već ono nekadašnje predsoblje sa dvostrukim vratima, i za ulaz i za izlaz. Naravno, kolica nema, kao ni plastičnih košarica, već su tu još uvijek jednostavne metalne košarice sa šarenim ručkicama.
Po ulasku u trgovinu odmah se zapaža nešto neobično... trebale su mi 2 - 3 minute da shvatim što je to neobično - police su puno niže nego u modernim trgovinama Da, moderne trgovine imaju odreda visoke police i ne možete iz jednog reda gledati u druge krajeve dućana... a ovdje s bilo kojeg mjesta u dućanu imate potpuni pregled Isto tako, i police imaju nekadašnji staromodni izgled.
Uočite ulazno predsoblje i niske police Snimio: Vanja
Ulazno presoblje. Snimio: Vanja
Zatim... blagajna. Tu je i nadalje kratki pult (bez pokretne trake) i mali od upotrebe oštećen prostor za odlaganje blokirane robe. Uočite i podignute police moderne tamo negdje 70 - tih zamišljene za odlaganje kruha (on se tada nije stavljao dolje zajedno sa ostalom robom), ali i pregratke ispod tog prostora u kojima se tipično nalazio bijeli pak papir.
Kratki blagajnički pult. Snimio: Vanja
Pak papiri. Snimio: Vanja
Našlo bi se tu još razlika, no njih ostavljam vama na otkrivanje, uočite i vi nešto novo tj. staro
I da, ako vam ovaj dućan nije pri ruci, svratite u neki drugi sličnog tipa: - " Diona ", Zvonimirova kod bivšeg kina " Mosor " (najbolji primjer koji znam) - " Diona ", kod raskršća Avenije Vukovar i Držićeve - " Diona ", Ljubljanica (nije samoposluga)....
