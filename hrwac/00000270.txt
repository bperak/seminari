Da bi uopće ispunili osnovne uvjete za registraciju, potrebno je imati:
dokaz o vlasništvu vozila,
dokaz o plaćenim propisanim obvezama,
dokaz o tehničkoj ispravnosti vozila,
osobnu iskaznicu.
potvrdu o osobnom identifikacijskom broju ili drugu javnu ispravu koja sadrži podatak o osobnom identifikacijskom broju.
Važno je napomenuti da se suvlasništvo svih suvlasnika vodi u evidencijama MUP-a, ali u prometnoj dozvoli i knjižici vozila može biti upisan samo jedan vlasnik, tj. samo jedna osoba.
Što se samog auto osiguranja tiče - pored kontrole rokova, na polici AO potrebno je utvrditi i da li se ona odnosi na vozilo koje se registrira. Potrebno je kontrolirati; broj šasije, registarsku oznaku (osim u slučaju novog vozila), marku, tip, kao i podatke o vlasniku vozila odnosno osiguranika.
Ukoliko se radi predmet promjene vlasnika vozila, a nova polica glasi na prethodnog vlasnika, neophodno je obratiti pozornost na datum ugovaranja police AO. Ukoliko je datum ugovaranja osiguranja prije datuma kupoprodaje, tj. datuma na kupoprodajnom ugovoru (ili računu), polica se može prihvatiti. U slučaju da je polica ugovorena nakon potpisivanja kupoprodajnog ugovora, ista mora glasiti na novog vlasnika.
Invalidne osobe ostvaruju pravo na oslobađanje plaćanja godišnje naknade za uporabu javnih cesta i cestarine prema Rješenju koje izdaje nadležno Ministarstvo pomorstva, prometa i infrastrukture. Posebno je naglašeno da to rješenje mora biti izdano od strane MPPI i za tu potrebu se ne može koristiti npr. rješenje o postotku tjelesnog oštećenja HZMO i slično. Jedna osoba može ostvariti pravo za jedno vozilo tijekom jedne godine.
Posebno je skrenuta pozornost na primjenu odredbi članka 251. Zakona da ' ' ministarstvo nadležno za unutarnje poslove odjavit će vozilo bez prometne dozvole, knjižice vozila i registarskih pločica, ako je važenje prometne dozvole isteklo prije više od jedne godine. ' '
Članak 35. Pravilnika o tehničkim pregledima vozila propisuje pravo vlasnika vozila da ' ' Ako se na tehničkom pregledu utvrdi da je vozilo neispravno, a neispravnost se ne može odmah otkloniti u stanici za tehnički pregled, ponovljeni tehnički pregled može se obaviti u roku od deset radnih dana. Ako se neispravno vozilo ne podvrgne pregledu u tom roku, postupa se kao da vozilo nije uopće bilo na tehničkom pregledu.
Naplata i izdavanje registarskih pločica može se obaviti isključivo u istoj Stanici za tehnički pregled. Vlasnik vozila ne može u jednoj STP rezervirati i platiti registarske pločice, a ispis prometne dozvole / knjižice vozila obaviti u drugoj STP.
Kod produljenja valjanosti prometne dozvole po osnovu priložene punomoći vlasnika vozila, posebnu pozornost treba obratiti da uvijek treba tražiti original na uvid, punomoć nije prenosiva na treću osobu (ukoliko to nije posebno navedeno na samoj punomoći), te da punomoć vrijedi samo za one radnje koje su na njoj i navedene, tj. opseg i sadržaj punomoći daje sam davatelj punomoći.
Ovo su samo neke od tema obrađenih na seminaru. Za sva ostala pitanja, dvojbe ili savjete, s punim povjerenjem nam se možete obratiti. Kontakt informacije su ovdje: http://stp.oryx-grupa.hr/gdje-smo
