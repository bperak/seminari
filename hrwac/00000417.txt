Poziv za Izvanrednu izbornu Skupštinu udruge Merlin 22.12.2010.
U srijedu 22.10. u 18.00 h održat će se Izvanredna izborna Skupština u sobi broj 7 u Rojcu (Gajeva 3).
Predloženi dnevni red: 1. Izvještaj o radu udruge za 2010. godinu s financijskim izvještajem 2. Prijedlog programa rada u 2011. godini s financijskim planom 3. Prijedlog izmjene Statuta udruge Merlin zbog razvojnih potreba udruge 4. Izbor članica i članova uprave 5. Razno
Pozivamo sve članove i članice, kao i prijatelje i prijateljice na Skupštinu i druženje, koje smo predvidjeli nakon završetka formalnog dijela.
Aktivnosti u Dječjem centru " Jutarnji cvijet " - Zima 2010.
Aktivnosti u Dječjem centru redovno se odvijaju tijekom tjedna, izrađuju se čestitke i blagdanski uređuje prostor. Predškolci su 6.12.2010. darivani slatkišima te su uzvratili posjet Dječjem vrtiću Petar Pan u Vodnjanu. Lutkarska predstava " Pinokija " održana u Društvu naša djeca u Puli je oduševila mališane posebno zato što se pojavio i Djed Mraz koji je tom prilikom obećao da će doći i u našu igraonicu 24.12. u 11 h. Djecu prije toga očekuje i predstava Zmaj Zimokradica koju ćemo ponovo pogledati u Puli 21.12. u 9,30 h. U radionici glazbe i plesa marljivo se vježba, pleše i priprema za doček Djeda Mraza. Na našu priredbu pozivamo sve sponzore i donatore da se s nama vesele darovima.
Merlin izlaže na 16. sajmu Sa (n) jam knjige u Istri 03 - 12.12.2010.
Udruga Merlin zahvaljuje organizatoru Udruzi Sa (n) jam knjige u Istri na sponzorstvu prostora za štand tijekom trajanja sajma. Naše stalne članice Nataša i Katja su ovom prigodom predstavile radove korisnica koji su izrađeni u tkalačkoj i radionici ručnog rada u 2010. godini. Ukrasni i upotrebni predmeti su izrađeni iz prepletene i donirane vunene pređe i Jeans materijala te su na taj način reciklirani i redizajnirani u nove šalove, nadstolnjake, prekrivače, kape i torbe. Vunene ruže u raznim bojama koje hekla Nataša modni su hit i koriste se kao broševi i nose kao prsten.
Merlin izlaže na Hand Made sajmu 22 - 24.10.2010.
Udruga Merlin i ove će godine izlagati šalove, torbe, stolnjake i ukrasne predmete izrađene u našim radionicama na Hand Made sajmu od 22. do 24. 10., štand broj 31. Zainteresirani se polaznici pozivaju da nas posjete na Sajmu gdje mogu pokušati tkati na tkalačkom stanu ili šivati na stroju tijekom prezentacije.
Počinje Tečaj krojenja i šivanja
U Puli će se tečajevi krojenja i šivanja održavati tijekom listopada i studenog u zgradi Rojc, soba 7 u prostorijama udruge, za manju grupu od 6 polaznica, a prijaviti se možete na broj mobitela 091 789 44 81 ili na This email address is being protected from spambots. You need JavaScript enabled to view it.
Početnički tečaj krojenja i šivanja traje 30 sati i pruža osnovne temelje korištenja šivaćeg stroja, znanje izrade jednostavnijih odjevnih predmeta (suknje i bluze), krojenje iz Burde i modifikaciju kroja prema vlastitim mjerama, te izradu patenta, rukava, okovratnika na osnovu kojih se može dalje napredovati samostalnim radom ili nastaviti Napredni tečaj od 30 sati koji obuhvaća izradu hlača, džepova, promjenu patenta te krojenja i šivanja sakoa ili jakne sa postavom. Polaznice koje završe početni ili napredni tečaj mogu dolaziti i nakon tečaja na konzultacije i daljnju pomoć u izradi odjevnih predmeta. Radionica je opremljena modernim šivaćim strojevima (za svakog polaznika), profesionalnim glačalom, krojačkim stolom i lutkom, endlericama (strojevi za porubljivanje), a može se učiti i na vlastitom stroju za šivanje. Za radionicu je potrebno donijeti vlastiti materijal za izradu željenog odjevnog predmeta. Predavanja i praktični rad održavat će se tri puta tjedno u popodnevnim satima od 16,30 do 20 h tijekom četiri tjedna.
Nakon ljetnih praznika započeli smo sa radom 06.09.2010. u Predškolskoj igraonici i Maloj školi. Upisano je 20 djece od 3 do 6 godina iz Vodnjana i Galižane. Djeca pohađaju dva kraća programa u poludnevnom boravku od 8 do 14 h. svakog radnog dana.
Dječji tjedan od 4. - 8.10. u Igraonici je protekau u znaku smijeha, zabave i druženja s djecom iz Dječjeg vrtića Petar Pan koji su nam bili u posjeti. Uz predstavljanje, djeca su se okušala u sviranju tradicionalnih bubnjeva " tarabuka " te pjevala pjesmice. Jedan dan smo bili na izletu u Puli pogledati Lutkarsku predstavu u Društvu naša djeca, te u posjetu Udrugama u multimedijalnom centru Rojc. Posjetili smo ekološku udrugu Zelenu Istru, majstora stolara u Gepettu i radionicu suvenira Rimski osmjesi.
Za radionicu " Kreativnog učenja " prijavljeno je 18 učenika od 4. do 8. razreda polaznika OŠ Vodnjan, a učenje se odvija dva puta tjedno (iz matematike, hrvatskog jezika, povijesti i zemljopisa) utorkom i četvrtkom od 14 - 17 h, te za engleski jezik srijedom od 17,00 do 18,30 h.
Za glazbeno plesnu radionicu prijavljeno je 22 djece. Za udaraljke 10 dječaka i za ples 12 djevojčica. Radionica će se održavati utorkom i petkom od 17 - 19 h.
