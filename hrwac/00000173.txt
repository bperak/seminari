Nisam sigurna koliko je pouzdano izlaziti van više nakon proučavanja aktualnih medijskih tričarija koje iskaču iz svakog portala. Strah me da kakva satelitska snimka mene dok šetam gradom bez šminke i u starim trapericama ne obiđe svijet brzinom munje i nekakva društvena policija u Hrvatistanu me ne stavi u karantenu da ne širim loš utjecaj na mlade naraštaje.
Čitam celebrity naslove: ta i ta glumica izišla u grad nenašminkana, ta i ta pjevačica sa 46 izgleda kao da ima 36, ta i ta voditeljica izvela dijete u park u trapericama, ta i ta manekenka 2 mjeseca nakon poroda vitka kao... whatever. Preskačem na drugu stranu da vidim da ne piše možda: ta i ta izišla iz kuće s robom u mašini, ta i ta zapela na trećoj godini faksa, ta i ta otvorila prozor od auta. Ne piše. A sigurna sam da i to sve rade navedene.
Koji naslov, koja (oba -) vijest, koji teret slave. Koja poruka čitateljicama. A tek koja hrpa celebrity-a.Kakva podloga tome je društvo opsjednuto umjetnim noktima, lažnim torbama, trećerazrednim skijanjem i svadbenim svečanostima izvrsna. Duhovna razvijenost na razini permafrost tla. Budite lijepi, izgledajte i blejite na pašnjacima jednokratnosti, to i isključivo to, redovno i svakodnevno, između toga popijte tri čaše vode i počastite se s pola grejpa.
Gotovo naturalizirani pritisak iz grotla vrijuće marketinška mašinerije. Kupite novi ruž jer vi to zaslužujete, ne kupujte knjigu jer imate dovoljno stvari s kojima možete poduprijeti ormar, a i mogli bi pročitati nešto pametno, a pamet vam ne treba, treba vam izgled. Jedina marketinška caka je što ćete izgled kao takav imati samo danas, a pamet, dobrotu i empatiju do nadgrobne ploče, a i poslije ćete nekoga obogatiti tim sjećanjem.
Nigdje me ne davi pritisak da živim radosno i smireno, da živim svjesno i u spoznaji, da me se zapamti po toplini. A, ne - pamtite me po osam puta povećanim trepavicama i novoj uggsicama, to će vam se sigurno urezati u pamćenje dok budete u kakvom stacionaru čekali na moj posjet.
Ako smo ovo drugo sve promašili dok smo uskakali u tranzicijski vlak onako postsocijalistički uniformirani još, ali smo sigurno pogodili upasti u vagon opsjednutosti izgledom koje nam je donijelo ovo sve površnije vrijeme. Izgled nam je osobna karta, stupanj obrazovanja, imovinski status, religija, svrha obrazovanja čak propusnica u raj.
Neka se ima za nokte mjesečno, a ostalo ne daj Bože većeg zla. Umjesto biti ili ne biti je izgledati ili ne biti. Ako ste pri tom zaboravili biti čovjek, ikakvo ljudsko biće, a kamoli duša od čovjeka never mind, to se neće VIDJETI. Ne znam samo što ćete dati ovima oko sebe, tako prosvijetljeni i neograničeni, ako to ne uključuje slip od kartice.
Jedino što vrijedi kada odemo, a otići možemo svakog trena, su tragovi ljubavi koje smo ostavili kod drugih i stope u pijesku koje su ostavili ti drugi kod su nas nosili u naručju jer mi nismo imali snage za hod u nekim trenucima. A nijedno ni drugo se neće desiti radi našeg izgleda, osim ako niste statirali u meksičkoj sapunici jer su tamo nekim čudom sve ljepše žene što više pate i suza proliju.... stoga ja se potpisujem za karantenu, ostavite mi samo prozor da mogu vidjeti komad neba.
