novosti
Izjava Kuće ljudskih prava povodom izjave predsjednika Vlade Zorana Milanovića o prosvjedu Centra za mirovne studije i Kuće ljudskih prava
Čestitamo premijeru na ingenioznoj izjavi koju je dao povodom prosvjeda koji su tijekom boravka Ilhama Alijeva, predsjednika Azerbejdžana, organizirali Centar za mirovne studije i Kuća ljudskih prava. Čelnik jedne socijal-demokratske stranke i premijer države koja tvrdi da je demokratska i poštovateljica ljudskih prava uistinu je pokazao da razumije što razvijena demokracija i odgovorno građanstvo jesu.
Imamo samo nekoliko pitanja i komentar:
Gospodine Milanoviću,
1.) Tko Vas je ovlastio da određujete crtu iznad ili ispod koje je neka država kad se ocjenjuje njezin nedemokratski režim?
2.) Na osnovi čega tvrdite da Azerbajdžan nikad neće biti demokratska država; sjetite se da je prije samo 15 tak godina Hrvatska imala slične probleme, ali smo se protiv njih borili, a u toj borbi, ste nekada, i vi i vaša stranka sudjelovali i tada ste potporu civilnog društva za demokratske promjene smatrali poželjnom
3.) Jeste li možda čuli za Parlamentarnu skupštinu Vijeća Europe i kako ćete komentirati njezinu Rezoluciju o Azerbejdžanu donesenu 23. siječnja 2013.? Hoćete li i njima poručiti da nemaju pojma o čemu pričaju i gdje trebaju postaviti crtu?
4.) Da li znate koja je u razvijenim demokracijama uloga organizacija koje štite ljudska prava?
5.) Znate li da je našoj partnerskoj organizaciji, Kući ljudskih prava u Azerbejdažnu zabranjen rad od 2011.? Poslat ćemo im Vašu izjavu.
6.) Hoćete li možda slijediti primjer Muasira Musafata, vođe azerbejdžanske stranke koja je uz Alijeva? On je, naime, javno obznanio da će platiti nagradu od 12000 dolara osobi koja odreže uho spisatelju Akramu Aylisliju kojem su, nezadovoljni romanom o sukobu Armenije i Azerbejdžana, oduzeli naslov Narodnog pisca, oduzeli mu mirovinu i naredili da ga se izbaci iz Društva književnika? Postoji li neko uho koje biste Vi rado vidjeli odrezano?
7.) Hoćete li uoči izbora zabraniti rad GONG-u, ako je u redu to što se u Azerbejdžanu ne dozvoljava rad Centru za praćenje izbora i analizu demokracije?
8.) Da li znate na koji način se udrugama u RH, dakle državi kojoj ste vi premijer, dodijeljuju sredstva iz državnog proračuna: sigurno ne tako da netko u Vladu dolazi po novce, već putem natječaja sa vrlo strogim kriterijima odabira
I još nešto, je li novac koji nam navodno dajete vaš ili dolazi od svih poreznih obveznika? Mi smo znači Vama na teret, a ne organizacije koje odrađuju posao jer ga Vlada i njezine insitucije na svim razinama nisu u stanju sami odraditi pa podižemo cijenu države u kojoj svi živimo?
S obzirom da se u svom govoru pozivate na zaštitu predsjednika RH, moramo vas obavijestiti da za razliku od Vas, predsjednikovi komentari odražavaju razumijevanje uloge i cilja organizacija za zaštitu ljudskih prava, te razloge zbog kojih smo reagirali.
