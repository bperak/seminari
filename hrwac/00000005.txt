cijepljenje pasa protiv bjesnoće 
Svake godine do kraja ožujka traje akcija cijepljenja pasa protiv bjesnoće koja vlasnicima nudi mogućnost cijepljenja kod kuće, po akcijskoj cijeni. No psa možete cijepiti i kasnije tokom godine, najkasnije 12 mjeseci od prošlog cijepljenja, ali ga morate dovesti u ambulantu i cijena je nešto viša zbog pojedinačnog pakiranja vakcine. Ono što je NOVO i od ove godine OBAVEZNO je da svi psi, bez obzira na starost moraju biti mikročipirani. Pravilnik o obaveznom označavanju koji to propisuje na snazi je od lipnja 2010. god. i njime se prethodni pravilnik po kojem su se morali mikročipirati samo psi rođeni poslije 01.10.2005. god. stavlja izvan snage. Mikročipiranje njihovih starih pasa nekim je vlasnicima bilo neprihvatljivo i iritantno dok ih nismo upoznali sa tim novim pravilnikom, koji ni nama ni njima ne ostavlja mogućnost izbora. Zakon želi svesti sve pse na one koji imaju vlasnika (mikročipirane) i na one o kojima nitko ne brine - nečipirane. Iz istog razloga vlasnik psa mora dati i svoj OIB te broj osobne iskaznice i broj telefona za bazu podataka u programu evidencije cijepljenih pasa. Vlasnik psa u toj evidenciji više ne može biti dijete već samo odrasla osoba koja može odgovarati u slučaju bilo kakve nezgode u koju je uključen njegov pas. Stoga molim sve vlasnike da pripreme potrebne podatke, odazovu se akciji i olakšaju nam ispunjavanje propisanih evidencija u nadi da slijedeće godine neće trebati nešto novo.... 
