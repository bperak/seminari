Hrana, koja se čuva na vrlo niskim temperaturama, odlično se održi, očuva sastojke i okus. To vrijedi i za prva jela koja nakon mlijeka dajete sasvim malenoj djeci. Ako propisno pripremate i čuvate takva jela, dobit ćete izvrsni dječji jelovnik, a ujedno i uštediti vrijeme. Vrijeme ćete uštedjeti jer nećete trebati nekoliko puta dnevno pripremati obrok za dijete (podgrijavana hrana od prethodnog dana nije za osjetljivi dječji želudac), a uštedjet ćete i novac jer je konzervirana hrana za dojenčad prilično skupa. Pripremljenu hranu podijelite u sasvim male posudice tj. svaku za jedan dječji obrok. Prikladne su i čaše od jogurta, samo ih hermetički zatvorite (najbolje aluminijskom folijom). Rub poklopca svakako još zalijepite i ljepljivom trakom. Sadržaj treba biti uvijek 2 cm ispod ruba posudice da ostane mjesta jer se hrana smrzavanjem širi.
Što možete pripremiti?
Ako imate blender možete pripremiti guste juhe te kaše od povrća i voća. Nije potrebno posebno kuhati sastojke za dječju hranu, možete upotrijebiti ono što kuhate za odrasle ako nije začinjeno i masno, primjerice, miješajte kuhano povrće iz juhe. Ili kad radite krem-juhu za odrasle, dio zamrznite za dijete, a tek onda u juhu dodajte vrhnje i začine za odrasle. Za malo dijete možete zamrznuti i sokove od voća ili povrća. Dodajte im sasvim malo šećera ili soli pa zamrznite u kockicama (kao led).
Pravila o pripremanju hrane
Za pripremanje upotrijebite samo prvoklasno voće, povrće i druge namirnice koje su sasvim svježe. Dobro je provjeriti gdje se uzgojilo jer povrće koje raste uz sam rub autoceste u sebe upije mnogo otrova iz automobilskih ispušnika. Voće i povrće vrlo pažljivo operite, ruke neka vam budu uvijek potpuno čiste, a održavajte i higijenu svih posuda u kojima pripremate hranu. Za sasvim malu djecu najbolje je hranu kuhati na pari (tj. u metalnoj košarici iznad kipuće vode) ili u ekspres-loncu sa što manje tekućine. U ekspres-loncu možete neke vrste polako kuhati i ne dodajući vodu. Sasvim malo solite i šećerite. Dječja hrana ne treba biti toliko slana ni slatka kao hrana za odrasle. Kad kušate jelo, neka vam ostavlja dojam da je malo bljutavo. Kad podgrijete, možete dodati malo meda ili soli. U mješavine slane hrane ne stavljajte krumpir, jer se slabo smrzava. Radije u podgrijano jelo dodajte svježe skuhani krumpir.
