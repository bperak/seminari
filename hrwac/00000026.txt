Brick Award Hrvatska 14 - Rezultati natječaja 
26.03.2013 
Nastavljajući se na već tradicionalni međunarodni projekt tvrtke Wienerberger, drugi puta u suradnji s Hrvatskom komorom arhitekata, Wienerberger je raspisao natječaj za NAJBOLJU ARHITEKTONSKU REALIZACIJU U HRVATSKOJ U KOJOJ JE KORIŠTENA OPEKA 
Natječajem su vrednovani primjeri najkvalitetnijih realiziranih arhitektonskih rješenja u kojima se opeka za zidove, fasade, opločnici, crijep i drugi glineni proizvodi, koriste na izniman i / ili inovativan način u pogledu izvedbe i tehnologije (raspis natječaja u prilogu Zapisniku). 
ZAPISNIK ocjenjivačkog suda od 21. ožujka 2013. godine 
Zaprimljeno je ukupno 9 radova, osmorice autora. Specifikacija podnositelja radova, naziva i vrste projekata, korištenog materijala, godine završetka i dostavljenih priloga nalazi se u prilogu ovom Zapisniku. Prispjele radove razmatrao je Ocjenjivački sud u sastavu: Tomislav Pavelić, dipl.ing.arh. Vedran Pedišić, dipl.ing.arh. Emil Šverko, dipl.ing.arh. i stručni konzultant predstavnik tvrtke Wienerberger Tomislav Franko. 
Zaključci Ocjenjivačkog suda 
Od prispjelih 9 radova na Natječaj za najbolju arhitektonsku realizaciju u Hrvatskoj u kojoj je korištena opeka Ocjenjivački sud je izdvojio 3 rada kao najuspješnije realizacije, koje navodimo rednim brojevima iz specifikacije podataka o sudionicima: 
Krajnje suzdržanom i egzaktnom gestom autori su postigli maksimalni učinak, tj. od minornog projektantskog zadatka su uspjeli napraviti posve jasno zaokruženo djelo, koje u najvećoj mogućoj mjeri odaje čast opeci kao jednom od najelementarnijih građevnih materijala. 
Činjenica da je kuća projektirana za dizajnera rasvjete očita je već u tretmanu volumena, tj. naglašenim distorzijama vanjskog plašta i prozorskih otvora. Korištenjem pročelja kao medija za igru svjetlom (prirodno i umjetno) kuća je postala svojevrsni billboard za poslovnu prezentaciju investitora. 
Cjelina od četiri manje stambene zgrade u susjedstvu zagrebačkog groblja Mirogoj vrlo doslovno se koristi temom kontekstualnosti, tj. korištenjem opeke kao izražajnog sredstva. Na određeni način ove kuće bave se održanjem kontinuiteta visokog gradbenog, ali i stambenog, standarda. 
Odabrani radovi primjereni su karakteru natječaja u smislu upotrebe materijala, te predstavljaju visoke arhitektonske dosege u svojim kategorijama. Zajednička karakteristika odabranih radova je da na primjeren način koriste glinene proizvode kako u konstrukciji zgrade, tako i u oblikovanju. 
