SEE Q mreža 
Queer mreža jugoistočne Europe LGBTIQ aktivista / kinja iz bivše Jugoslavije 
Mreža SEE Q regionalna je mreža LGBTIQ aktivista / kinja i predstavnika / ca 20 LGBT organizacija iz Slovenije, Hrvatske, Bosne i Hercegovine, Srbije i Crne Gore, Kosova / e i Makedonije. Mreža SEE Q osnovana je u rujnu 2003. godine. Ona se, udruženim snagama, bavi promicanjem i zaštitom ljudskih prava LGBTIQ populacije, kao i sprečavanjem diskriminacije i nasilja na osnovi seksualne orijentacije, rodnog identiteta i izražavanja te (inter) spolnih značajki, kako na regionalnoj, tako i međunarodnoj razini. 
Mreža SEE Q želi stvoriti jaku mrežu LGBTIQ aktivista / kinja i organizacija koje bi surađivale na projektima od međusobne koristi i interesa, što bi moglo rezultirati regionalnim LGBTIQ pokretom koji bi - lokalno i globalno - politički, kulturno i profesionalno zastupao ljudska prava LGBTIQ osoba u javnosti i društvu. Mreža SEE Q otvorena je za suradnju i razmjenu profesionalnih iskustava s drugim LGBTIQ udrugama, udrugama za ljudska prava, kao i sličnim mrežama i inicijativama u regiji i svijetu. 
PROJEKT SEE Q-a Proveden je regionalni projekt LGBTIQ lobiranja, zagovaranja i regulative javnog mnijenja (public policy). To je prvi LGBTIQ regionalni projekt koji obuhvaća regionalnu koordinaciju i ishodišta javnoga djelovanja. Ciljevi projekta su profesionalna obuka i edukacija LGBTIQ aktivista / kinja te jačanje i širenje mreže SEE Q kako bi se uspješno lobirala i zagovarala promjena aktualnog stanja u državnim i međunarodnim pravnim sustavima u prilog neophodnog poštivanja svih ljudskih prava LGBTIQ populacije koja jamče i promiču međunarodni standardi glede (ne samo) seksualne orijentacije, rodnog identiteta i izražavanja te (inter) spolnih značajki. 
