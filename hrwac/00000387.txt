Mercator H godišnje otkupljuje 15.000 tona domaćeg voća i povrća i surađuje s 36 proizvođača iz svih regija Hrvatske od kojih je 5 poljoprivrednih zadruga te najavljuje akciju podupiranja domaćih proizvođača voća i povrća ususret ulaska Hrvatske u EU i plasman sezonskog domaćeg voća u roku od 24 sata od branja.
Zarja Grupa - proizvodnja rajcica
" Mercator nastupa na svakom tržištu kao lokalni trgovac koji omogućuje ugodnu i povoljnu kupovinu i zagovara kvalitetu ponude i usluge. Pritom je važno prilagoditi se lokalnim potrebama i potrebama potrošača te sudjelovati u mreži lokalnih i globalnih dobavljača. Zato Mercator ima u Sloveniji gotovo 70 % slovenskih proizvoda, a Mercator-H većinu hrvatskih proizvoda, jer su takva očekivanja kupaca. Procjenjujemo da će se ulaskom Hrvatske u EU pojačati konkurencija na tržištu te da će strani trgovački lanci na hrvatskom tržištu u većoj mjeri nuditi proizvode iz globalnih izvora. U Mercatoru ćemo i dalje našu ponudu prilagođavati lokalnim potrebama potrošača. Pri tom želimo doprinijeti očuvanju lokalne poljoprivrede, očuvanje nacionalnih gospodarskih vrijednosti, održavanju samodostatnosti malih poljoprivrednika i smanjenju negativnog utjecaja na okoliš zbog blizine isporuke i postizanje održivosti lokalne opskrbe " izjavio je Igor Maroša, član Uprave Mercator Grupe odgovoran za tržišta Slovenije i Hrvatske
Prema podacima Hrvatske gospodarske komore, proizvodnjom i preradom hrane u Hrvatskoj se bavi oko 2.800 poduzeća. Poljoprivreda, ribarstvo i prateća industrija zapošljavaju 6,3 % od ukupnog broja zaposlenih u pravnim osobama, a u ukupnom BDP sudjeluju s 10,2 %, od toga samo poljoprivreda i ribarstvo sa 6,5 %. Hrvatska gospodarska komora nastavlja i nakon ulaska Hrvatske u EU, aktivnosti stvaranja povoljnih uvjeta za domaće proizvođače izvoznike koje se prvenstveno odnose na realizaciju domaćeg izvoza po povlaštenom režimu i otklanjanje administrativnih prepreka pri uvozu proizvoda hrvatskog podrijetla u pojedine zemlje.
Gospođa Božica Marković, direktorica sektora za poljoprivredu, prehrambenu industriju i šumarstvo Hrvatske gospodarske komore istaknula je: " Proizvodnja hrane strateški je interes svake države i stoga je bitno domaćim proizvođačima pokazati da će nakon ulaska u Europsku uniju osim institucija, i trgovački lanci nastaviti poticati hrvatsku proizvodnju i otkupljivati njihove proizvode. HGK je pokrenuo pet projekata kroz koje podupire hrvatske proizvođače te smatramo da je svaki napor u smjeru prepoznavanja hrvatskih proizvoda na regionalnom i međunarodnom tržištu hvalevrijedna i nužno potrebna inicijativa. "
Poslovni partneri / Izlagači:
Voćarski centar Ivković (jabuke) Voćarski centar Ivković d. o. o. bavi se proizvodnjom jabuka i 100 % prirodnog jabučnog soka te nudi stručne savjete iz voćarstva i vinarstva, prodaju voćnih sadnica, loznih cijepova i ukrasnog bilja, stručnu pomoć u podizanju nasada, konzalting-inženjering, izradu studija i expertiza. Posjeduje i vlastiti rasadnik voćnog sadnog materijala i matičnih nasada te najsuvremenije plantaže jabuka s preko pedeset sorti u pokusu. Plantaže jabuka nalaze se na 30 hektara u Ivanić Gradu i u Velikoj Mlaki na 10 hektara.
Vrana d. o. o (paprike, kupus, grožđe) Poljoprivredno poduzeće čije se proizvodne površine nalaze neposredno uz poznati park prirode " Vransko jezero na 1000 hektara izuzetno plodnog tla. Čitav kraj ima dugu poljoprivrednu tradiciju s obzirom na blagu mediteransku klimu i sustav navodnjavanja. Posjeduju 6 hektara stakleničke proizvodnje. U ožujku 2005. godine počeli su radovi na podizanju cca. 90 hektara vinograda za stolno grožđe te radovi na podizanju vlastitog pogona za proizvodnju kiselog kupusa. Proizvode kvalitetno povrće tijekom cijele godine.
Jagodar-HG d. o. o (jagode) Jagodar-HG d. o. o bavi se isključivo proizvodnjom jagoda od 2000. godine. Berba traje od početka travnja do početka prosinca. To se postiže korištenjem različitih sistema uzgoja, sorata i tipova sadnica. Osim opskrbe svježom jagodom tako dugi period kroz godinu mogu se pohvaliti i jagodom koja je osvojila prvo mjesto na izboru najjagode Zagrebačke županije i Grada Zagreba 2008. godine. Proizvodnja se bazira na 2 sorte jagoda: Elsanta i Albion. Zatvorena plastenička proizvodnja na 8000 m2 nalazi se u okolici Velike Gorice.
Agrosan d. o. o (povrće, salate, kupus) Poljoprivredni obrt Agrosan osnovan 1989. godine u Velikoj Gorici proizvodi povrće na oko 50 hektara. Posjeduju certifikat Global G. A. P. koji jamči sigurnost poljoprivrednih proizvoda, primjenu pozitivne prakse u poljoprivrednoj proizvodnji i omogućuje sljedivost proizvoda od police u trgovini do proizvodnog polja.
P. O. Žnidarić (kupus, mrkva, cvjetača, zelenje za juhu) P. O. Žnidarić bavi se uzgojem povrtlarskih kultura od 2007. godine. Proizvodnja je samo nastavak već dobro uhodanog obiteljskog posla. Proizvodnja se odvija na površini od 15 hektara. Bijelo i crveno zelje je i glavnina proizvodnje. Sade oko 260 tisuća sadnica bijelog zelja na godinu, 40 - 50 tisuća crvenog te oko 40 tisuća kineskog i još oko 120 tisuća sadnica salate tijekom 5 mjeseci sezone.
Šulog d. o. o. (egzotično voće i bilje) Poduzeće Šulog d. o. o osnovano je 1996. godine, s jedinstvenom namjerom uzgoja egzotičnog voća i povrća. Danas je bez obzira na veličinu poduzeća jedino takvog tipa u Republici Hrvatskoj. Proizvodnja u Donjoj Bistri i Velikim Zdencima odvija se na površini od 10 hektara, a na 290 hektara u cijeloj Hrvatskoj. Zbog blizine lokacije proizvodnje mogućnost gubitka kvalitete proizvoda pri transportu smanjena je na minimum. Nastoje se probiti na tržište EU. Kulture koje proizvode uključuju: kivano, pepino, babako, chili jalapeno, habanero, indijanske banane, sibirske borovnice, goji bobice, jeju dinja, žuta lubenica izvana i iznutra, hokaido tikve, prinčeva kruna, futssu tikva, 12 vrsta slatkog krumpira, crna mrkva, plavi krumpir, phisalis, tamarilo, guava, feđoja i slično.
Fragaria (gotove salate) Fragaria d. o. o Zagreb vodeća je tvrtka u Hrvatskoj za proizvodnju, uvođenje novih tehnologija i konzalting u voćarstvu i povrćarstvu te proizvodnju voćarskog i vinogradarskog sadnog materijala vrhunske kvalitete. Fragaria je jedna od prvih hrvatskih tvrtki koja je u proces proizvodnje uvela međunarodni certifikat dobre poljoprivredne proizvodnje Global G. A. P. Primarna funkcija Global G. A. P standarda je jamstvo izvrsnosti proizvoda krajnjem potrošaču te poštivanje proizvodnih procesa, kao i maksimalno isključivanje negativnih utjecaja na okoliš.
Bilušine (povrće, rajčica, paprika) Bilušine su obiteljsko gospodarstvo i se nalazi se u Trogiru. Proizvodi 150.000 - 200.000 glavica salate - otprilike 100 tona, a rajčica 50 - 60 tona, paprika oko 30 tona i gotovo 100 posto plasira u Mercator. Vlasnik Ante Tomaš se ne boji ulaska u EU i kaže: " Onaj tko radi ne treba se bojati ".
Vrtlarstvo Grincajg (povrće) Vrtlarstvo Grincajg nalazi se u okolici Čakovca, površina proizvodnje im je 25 hektara, a proizvode mrkva, peršin, celer, kupus, cvjetača, kelj, poriluk.
Agro Ližnjan (voće i povrće) Nalaze se u okolici Pule, površina proizvodnje iznosi 250 hektara, a kulture koje proizvode su: kelj, kupus, cvjetača, krumpir, brokula, blitva, salata, paprika, lubenica, dinja, plastenička rajčica, krastavac, tikvica i patlidžan i jagoda. Okupljaju 10 zadrugara i 10 kooperanata s tog područja i plasiraju oko 50 posto proizvodnje u trgovine Mercatora i Getroa
