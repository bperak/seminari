U rukama imate Plan i program stručnog osposobljavanja župnih animatora za katehetski, obiteljski i liturgijski pastoral. Želimo vam izraziti priznanje što ste uočili da ova inicijativa Teologije u Rijeci može uvelike doprinijeti korijenitoj obnovi odnosno stvaranju novog lica ' naših župnih zajednica. U tom smislu ste, zajedno sa župnim vijećem, predložili da takvi školovani animatori djeluju i u vašim župnim zajednicama.
Duže vremena spremali smo se na ovaj iskorak koji je zaista zahtjevan ali i perspektivan. Odlučili smo se na taj korak u uvjerenju da će to biti naše zajedničko djelo, kako Teologije u Rijeci, u suradnji s katehetskim uredima, i sviju koji će sudjelovati u izvođenju, tako i vas i župne zajednice. Jer radi se zaista o novosti u našoj domovinskoj crkvenoj praksi koja traži maksimalnu suradnju svih čimbenika. Kako vidite u Planu i programu, ne radi se o nekom prigodnom seminaru već o ciljanoj Školi, zahtjevnoj za predavače, voditelje pastoralnih radionica i polaznike ali također i za župne zajednice, jer se od njih očekuje usvajanje novog stila pastoralnog djelovanja.
U tom smislu vas molimo za maksimalnu suradnju. U konačnoj redakciji Plana i programa možete vidjeti sve naše propozicije, o čemu smo Vam i ranije pisali. Dopustite da i ovim putem iznesemo najosnovnija pojašnjenja i zamolimo za pomoć.
1. Pomoć kandidatima u redovitom sudjelovanju u Školi
Molimo vas da u svemu pomognete vašim kandidatima, počevši od izlaženja ususret u financijskim pitanjima za školovanje do nalaženja / posuđivanja knjiga / dokumenata za njihov studij. Kandidati su sada na zahtjevnom stručnom osposobljavanju. Vodeći računa o njihovim zauzetostima u obitelji i župi, broj susreta sveli smo na osnovnu mjeru. I zato ne možemo prihvatiti da se izostaje osim zbog izuzetno važnog razloga (npr. bolest). U tom smislu molimo vas da ih, ukoliko u nečemu subotom pomažu u župi, oslobodite te subote kako bi mogli sudjelovati u radu Škole. Jer izostajući jednu subotu, izostaju s više sati predavanja ili timskoga rada, što se ne može pravo nadoknaditi slanjem materijala. Štoviše, od vas se očekuje da podsjetite vaše kandidate na nužnost redovitog sudjelovanja. Na kraju Škole neće se moći pristupiti završnom ispitu ukoliko bi (neopravdano) izostao više od dvaput u godini.
2. Pitanje zalaganja polaznika u župnoj zajednici
Što se tiče njihova zalaganja u župi pretpostavljamo da ste svjesni da oni ne mogu preuzeti neki zadatak, pogotovo ne npr. kompletnu katehezu prvopričesnika, krizmanika i dr. To se posebno odnosi na polaznike I. godine, jer tek u II. godini imaju na rasporedu konkretnija predavanja i rad na pastoralnim modelima. Oni su za sada samo suradnici i dok ne prođu cijeli Program ne mogu preuzeti odgovornost za samostalno vođenje nekog zadatka, osim ako su završili cijeli teološki studij (apsolventi ili diplomirani). Inače, oni će nam uskoro u pisanom obliku trebati prenijeti što i kako rade i o tome ćemo tražiti vaše izvješće.
Ne bismo mogli prihvatiti da se pojedini kandidat vodi na vaše ime ili na vašu župu a da negdje drugdje radi, bez vašeg znanja. Kandidat mora raditi u župi gdje postoji dogovor sa župnikom koji ga je uputio. Hoće li pomagati i u nekoj drugoj župi ovisi o vašem dogovoru s njime, ali prvo mu je radno mjesto ' vaša župna zajednica. Time se želi doprinijeti nekim kvalitetnim pomacima u životu župne zajednice, a također i jačanju odgovornosti pojedinoga kandidata.
Pritom očekujemo da se vodi računa o činjenici da su oni dosta zauzeti što se tiče studija, jer nakon pojedinog susreta dobivaju dosta zadataka, štoviše dostavljamo im i druge materijale. Njima, dakle, treba dosta vremena za osobni rad. Krajem siječnja predviđen je i kolokvij / provjera i ukoliko se vidi da netko ne radi dat ćemo mu do znanja da neće moći završiti godinu.
3. Ne radi se o nekom povremenom seminaru već o stručnom studiju i osposobljavanju za suradnike / animatore
Pretpostavljamo također da se mogu pojaviti određene nejasnoće s obzirom na fizionomiju ovoga studija. Naime, u župnoj zajednici imamo više raznih suradnika (u čitanju Božje riječi, u pjevanju i drugim aktivnostima) a bez nekog posebnog školovanja. S druge strane na razini nad / biskupije pojedina povjerenstva, ili uredi HBK, nude neke programe u vidu pripreme suradnika ili animatora kao npr. za rad s mladima, s obiteljskim zajednicama i dr. Zacijelo oni imaju svoju vrijednost, i oni koji prođu takve kratkoročne seminare mogu biti od pomoći u župnom pastoralu. Ipak smatramo da bi bilo potrebno da se određene inicijative bolje usklađuju i da se u praktičnom radu više vodi računa o redovitoj i kasnije permanentnoj stručnoj naobrazbi, bilo svećenika bilo laika, posebno onoj koju organizira znanstvena ustanova kao što je Teologija u Rijeci. To se osobito odnosi sada i na ovaj pothvat stručnog osposobljavanja župnih suradnika / animatora.
Naime, ovaj pothvat sasvim je druge naravi i značenja. Radi se o dvogodišnjem teološko-pastoralnom studiju koji priprema za stručne suradnike / animatore odnosno voditelje jednog od vidova pastorala. Jer samo animator koji ima temeljnu teološku i pastoralnu naobrazbu može se preporučiti dijecezanskom biskupu da dobije mandat za stručno i odgovorno predvođenje nekog od segmenata župnog pastorala. Štoviše, i tu želimo postupiti odgovorno pa će polaznici koji će imati samo dvogodišnju Školu moći biti samo suradnici / pomoćnici a oni koji su prethodno završili i četverogodišnji odnosno petogodišnji studij moći će službeno preuzeti i samostalno vođenje neke grupe ili segmente župnog pastorala.
4. Župnici pratitelji i sudionici stručnog osposobljavanja
Imajući rečeno pred očima molimo vas da budete pratitelji školovanja i sazrijevanja vašega kandidata. U tom smislu predlažemo da na proljeće, a tko želi i ranije, dođemo u vašu župnu zajednicu, za sada kod vas koji imate kandidate u drugoj godini studija, kako bismo na licu mjesta ' porazgovarali s vama, sa župnim vijećima pa čak i da o toj inicijativi progovorimo i svim župljanima. Tada biste i vi i vaši kandidati izvijestili o tome što se planira, što pojedini od njih radi ili bi, po završetku studija, trebao u župi raditi. Jer oni moraju znati da prihvaćaju veliku odgovornost, što će trebati pokazati marljivim studijem, vježbanjem u župi i dr. Ozbiljno se vodi računa i o njihovoj duhovnoj formaciji u obliku duhovnih obnovi, vježbi i sl.
Naše je mišljenje da bi bilo uputno da i vjeroučitelji u školi, koji dijelom pomažu u župnom pastoralu, prođu drugu tzv. pastoralnu godinu, u kojoj se inzistira na praktičnom radu, izradi modela za rad i dr. To im savjetujte za sljedeću školsku godinu. Imamo, naime, saznanja da se negdje radi po nekim starim šablonama ', ne uvažavajući sadržaj i postavke suvremene župne kateheze. Ona zacijelo nije ponavljanje ili preslika školskoga vjeronauka, o čemu valja nužno konzultirati dokument HBK Župna kateheza u obnovi župne zajednice.
Isto tako savjetujemo i vama župnicima da se uključite u pastoralne radionice, koje počinju radom u veljači. To su već poželjeli neki župnici. Ukoliko se odlučite, trebate nam to javiti do 20. siječnja 2005. radi organizacije radionica.
