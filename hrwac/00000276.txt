Gradska toplana
U gradskoj tvrtci Gradska toplana d. o. o. iz Karlovca provedena je humanitarna akcija kako bi se financijski pomoglo najugroženijim građanima koji su nam se javili sa zamolbom za pomoć u svezi troškova grijanja. Zaposlenici Gradske toplane d. o. o. su samoinicijativno prikupili novčane iznose iz svojih osobnih financijskih sredstava u dva slučaja, te je tako:
- za teško bolesnu gospođu M. M. iz Karlovca, koja je već nekoliko puta putem medija apelirala na pomoć, prikupljeno 5.835,68 kuna.
- za gospodina M. B. iz jedne gradske Udruge iz Karlovca prikupljeno je 756,46 kuna
Ujedno je i za humanitarnu akciju Marijini obroci od strane naših zaposlenika prikupljeno 1.050,00 kuna.
Ovime izražavam zahvalu svim našim zaposlenicima što su bez obzira na tešku ekonomsku situaciju u državi ovako promptno i nesebično reagirali na potrebite.
Gradska toplana d. o. o., još u siječnju ove godine dostavila je Hrvatskoj energetskoj regulatornoj agenciji (HERA) Zahtjev za promjenu tarifnih stavki. Nastavno na taj zahtjev, dana 09. svibnja 2013. godine zaprimili smo Odluku HERA-e u kojoj se definiraju nove tarifne stavke kojih primjenu očekujemo već od slijedećeg mjeseca.
Tarifne stavke za energiju ostaju iste, dok se one za snagu mijenjaju i iznose:
Za kućanstva: 18 kn / kW smanjenje 27,13 %
Za poslovne korisnike: 24 kn / kW smanjenje 35,31 %
Za prosječan dvosobni stan u gradu Karlovcu na godišnjoj razini navedeno znači 750 kuna manje.
Za prosječan poslovni prostor od 80 m2, smanjenje na godišnjoj razini iznosi za preko 2.300 kuna.
Izražavamo zadovoljstvo jer je smanjenje cijene snage pokazatelj napora i ušteda koje smo učinili, dok kroz naš program i rad potičemo ugradnju kalorimetara ili bilo kakvih individualnih mjerila s ciljem uštede energije.
Ovim putem obraćamo se javnosti, preko 25 tisuća građana grada Karlovca, koji su spojeni na postojeći centralni sustav grijanja, našim korisnicima a i svim ostalim građanima koji kroz vlasništvo i proračun grada Karlovca imaju interes da gradska tvrtka posluje i promišlja u smjeru pronalaženja načina na koji će osigurati svojim kupcima jeftinije grijanje, a vezano uz u javnosti postavljena pitanja u svezi s predstavljenim projektima za buduće jeftinije grijanje u gradu Karlovcu.
Bit ćemo slobodni ponoviti pitanja koja su u javnosti postavljena, te na svako pitanje ponuditi cijenjenim građanima odgovor uz precizna objašnjenja.
Postoje li studije izvodljivosti i idejni projekti za obje investicije, koji bi jedini mogli dati procjenu tehničke izvodljivosti ovih investicija kao i njihove ekonomske opravdanosti? Budući da ne vjerujem da bi Vi bili tako neozbiljni da informirate javnost o planiranim uštedama a da to nije potkrijepljeno adekvatnim analizama kažite mi kako mislite dopremiti do toplane potrebne količine od oko 20 000 tona peleta / godišnje, odnosno 40 000 tona sječke / godišnje do lokacije TE-TO? Ako uzmemo u obzir da značajnije količine peleta i sječke nećete moći skladištiti, a ne smiju biti na otvorenom jer im se zbog snijega, kiše i vlage značajno smanjuje ogrjevna moć, jeste li uzeli u obzir trošak transporta od oko 6 šlepera dnevno za pelete, odnosno oko 12 šlepera dnevno za sječku, kroz svih 150 dana koliko otprilike traje ogrjevna sezona?
Odgovor:
Gradska toplana d. o. o. Karlovac koristi opremu koja je dotrajala i gotovo na kraju svoga vijeka korištenja. Dva kotla, svaki po 25 MW koji za gorivo koriste Mazut su u jako lošem stanju i potrebna je zamjena. Na jednom kotlu, prije nekoliko godina izvršena je rekonstrukcija i vijek kotla je produžen za narednih par godina. Drugi kotao gotovo da i nije ispravan za korištenje. Na istim kotlovima ne postoji sustav za uklanjanje čađi iz ispušnih plinova, te su oba kotla veliki zagađivači i Gradska toplana za njihovo korištenje plaća ekološku rentu. Glavni kotao na kojem se bazira kompletna usluga grijanja u Gradu Karlovcu, izgrađen je 1986. godine i izvršena je modernizacija na način da je zamijenjen plamenik te sada koristi prirodni plin kao gorivo. Promjenom plamenika produžen je rok trajanja samog kotla ali se s obzirom na vijek trajanja kotlovskih postrojenja koji se predviđa na 30 godina, računa da bi maksimalni vijek trajanja i tog kotla uz visoke troškove održavanja mogao maksimalno biti do 2016. godine.
S obzirom na navedeno stanje, visoke cijene energenata (mazut 68 EUR / MWh; prirodni plin 50 EUR / MWh) kao i visoke troškove održavanja pogona, te nužnom potrebom za daljnja znatna ulaganja a sve u svrhu poboljšanja kvalitete usluge grijanja građanima grada Karlovca, potražili smo rješenja koja se koriste u zemljama koja imaju više iskustva i duži ogrjevni period u odnosu na nas.
Za primjer smo uzeli Finsku, u kojoj je ogrjevna sezona 8 - 9 mjeseci, gdje je trećina zemlje iznad arktičkog kruga, gdje su zimske temperature u dugom periodu ispod - 20, a gdje su usprkos tome toplane izuzetno profitabilne kompanije. Razlog za izuzetno visoku profitabilnost upravo leži u energetskoj učinkovitosti, korištenju lokalnog izvora goriva i neovisnosti o uvoznim cijenama energenata. Većina njihovih energana koristi biomasu i u novije vrijeme pelete kao osnovno gorivo, a prirodni plin i ekstra lako loživo ulje kao sekundarno gorivo za vršna opterećenja.
Ako uzmemo u obzir cijene goriva izražene u MWh onda je ušteda evidentna jer je cijena sječke od šumskog otpada prema cjeniku Hrvatskih šuma na nivou 45 EUR / t isporučeno na lokaciju Drežnik, a što preračunato u cijenu po MWh iznosi 12,86 EUR / MWh (vlaga 30 %). Trošak transporta je uključen u navedenu cijenu. Na navedenu cijenu potrebno je dodati amortizaciju i O M troškove (Operation Maintenance upravljanje i održavanje) tako da ukupna cijena proizvodnje toplinske energije ovisi o modelu financiranja projekta, koji će biti poznat nakon prihvaćanja projekta od strane novog sastava Gradskog vijeća temeljem provedbe natječaja.
Što se tiče skladištenja sječke, tehnologija spaljivanja u kotlovima s ložištem u fluidiziranom sloju dozvoljava variranje vlage između 30 - 60 %, povećanjem vlage povećava se jedino utrošak goriva a te oscilacije su uzete u obzir kod računanja proizvodne cijene. Također, skladištenje sječke na lokaciji TE-TO je predviđeno isključivo za 7 dana autonomije, dok je skladištenje dodatnih količina za zimske uvjete predviđeno na izdvojenim šumskim lokacijama u obliku skladištenja trupaca a ne sječke kako bi se spriječilo razvijanje procesa truljenja odnosno gubitaka u ogrjevnoj vrijednosti sječke.
Skladištenje peleta predviđeno je na lokaciji toplane u zatvorenom silosu kapaciteta 500 m3, a dodatne količine predviđene su da budu skladištene kod proizvođača peleta. Razlog za interes proizvođača za skladištenje i kontinuiranu isporuku vidimo u spremnosti proizvođača za višegodišnje ugovore o isporuci na lokalnom tržištu. Transport se vrši cisternama, a za potrebe navedenog postrojenja radi se o cca 4 cisterne dnevno.
Cijena peleta s troškovima transporta na lokaciju toplane predviđa se u iznosu od 160 EUR / t s fiksnom cijenom uz usklađenje prema indeksu cijena na malo na rok od 10 godina. Preračunato u cijenu energije, dobivamo cijenu od 35 EUR / MWh, što je znatno jeftinije od trenutne cijene prirodnog plina koja je na nivou 50 EUR / MWh.
Konceptualno rješenje i preliminarna studija isplativosti urađena je od strane profiliranih stručnjaka tvrtke Eco-consult i Metso Power, nakon uvida u stanje na terenu. Inženjer iz Metsa je analizirao pogon toplane na licu mjesta, a kalkulacije su izvršili stručnjaci u Finskoj: Teemu Koskela, Mag.tech. i Dr. sc. Tero Joronen, Dr. Tech. Operativne radnje i proračune izvršio je direktor tvrtke Eco-consult i zastupnik tvrtke Metso Goran Pavlović, dipl.ing.stroj. Pokazatelji govore da su naši proračuni točni i da se navedene uštede na grijanju stvarno i očekuju ukoliko dođe do prihvaćanja projekta od novog sastava Gradskog vijeća.
Metso je dobavljač tehnologije i opreme na globalnoj razini, koji zapošljava preko 30.000 visoko profiliranih stručnjaka u 50 zemalja svijeta.
Da li ste u procjenu ušteda uzeli u obzir investicije od 4,5 milijuna eura za pelete (34,2 milijuna kuna), odnosno 30 milijuna eura za TE-TO na sječku (228 milijuna kuna)? Pod pretpostavkom da bi se iste financirale kreditom na 10 godina uz kamatnu stopu od 2,5 %, godišnje bi trebalo izdvojiti oko 4,4 milijuna kn za postrojenje na pelete, odnosno oko 29,2 milijuna kn za TE-TO? S obzirom da najavljujete realizaciju oba projekta, ne znači li to da se godišnje uštede neće mjeriti u nekoliko milijuna kuna preko očekivanog smanjenja troškova goriva, već će doći do ekstremno visokog dodatnog troška kojeg korisnici toplane u Karlovcu sasvim sigurno nemaju od kud platiti?
Odgovor:
Za financiranje izgradnje navedenih projekata postoji više modela, a u ovisnosti od odabira modela ovisit će i konačne uštede na cijeni energije. U našim proračunima predviđeni su svi troškovi uključujući i troškove financiranja, a prema našim planovima ti troškovi neće dodatno opterećivati postojeće kao niti nove korisnike usluga Gradske toplane, a niti proračun Grada Karlovca.
Kažete da ima zainteresiranih investitora u izgradnju TE-TO? Budući da znate kako se na djelatnosti toplinarstva više ne može ostvariti značajniji profit, a na proizvodnji električne energije se može puno više zaraditi izgradnjom vjetroelektrana (pitajte kolege iz grada i NO Gradske toplane, suvlasnike dvije energetske tvrtke, gospodu Pakšeca i Tominova), molim Vas kakve ste to neupućene investitore našli i gdje?
Odgovor:
Tijekom proteklih mjeseci obavljeni su razgovori s potencijalnim investitorima i iskazan je interes od strane renomiranih međunarodnih investitora iz područja energetike.
U području toplinarstva, naprotiv, moguće je ostvariti dodatne uštede upravo korištenjem iskustava iz zemalja koje imaju najefikasnije sustave centralnog daljinskog sustava grijanja, te korištenjem obnovljivih izvora energije u vidu kogeneracije s visokim stupnjem učinkovitosti. Kogeneracija na biomasu isporučuje električnu energiju u distribucijski sustav HEP-a, a naknadu za isporučenu energiju naplaćuje sukladno tarifnom sustavu u kome se preferiraju obnovljivi izvori energije poput biomase, vjetroelektrana, hidrocentrala
Kod kogeneracije na biomasu, toplinska energija se koristi za povećanje efikasnosti samog postrojenja i cijena za isporuku toplinske energije je u principu proizvodna cijena uvećana za troškove amortizacije. Ujedno takav sustav predviđen je tarifnim sustavom koji potiče gradnju kogeneracija na biomasu kako bi Hrvatska dostigla 20 % proizvodnje električne energije iz obnovljivih izvora do 2020. godine, a uz uvjet efikasnosti postrojenja od min 50 %. U slučaju TE-TO Drežnik predviđa se ukupna efikasnost postrojenja od min 54 % računajući sezonu grijanja od 210 dana. Ukoliko bi se dogradio sustav i korisnicima omogućilo korištenje potrošne tople vode, efikasnost postrojenja bi bila i veća jer tehnologija to dozvoljava.
Istina je da vjetro-elektrane zbog svoje snage mogu proizvesti puno više električne energije u odnosu na instaliranu snagu kogeneracija na biomasu, ali s druge strane takvi projekti ne mogu smanjiti cijenu toplinske energije korisnicima Gradske toplane niti ikako mogu pomoći u postizanju ušteda. Ujedno u tarifnom sustavu, za obnovljive izvore energije predviđene su povlaštene cijene za otkup električne energije ali su za sve izvore određene maksimalne kumulativne kvote na državnom nivou. Za vjetro-elektrane kvote su određene na nivou 350 MW instalirane snage, a trenutno su sve kvote ispunjene projektima koji su u izgradnji, dok još za 1 GW ukupne instalirane snage postoje projekti u redu čekanja ukoliko se kvote povećaju. Iz tog razloga, nažalost razvoj vjetro-elektrana u Gradu Karlovcu nije održiv.
Molim Vas, od kud mislite nabavljati takve količine peleta i sječke? Sasvim sigurno znate gdje se takve količine mogu proizvesti, pa i Hrvatske šume tvrde da ima dovoljno za pouzdanu i neprekidnu opskrbu kako tvrdite. Budući da troškovi transporta istih značajno ovise o mjestu njihove proizvodnje / prikupljanja, naravno da ste u studijama izvodljivosti ukalkulirali sve to u trošak, te i na temelju toga došli do 60 % ušteda.
Odgovor:
Za isporuku sječke godišnje se raspisuju natječaji od strane Hrvatskih šuma, za isporuku na višegodišnjim ugovorima. Prema obavljenim razgovorima, postoji zainteresiranost uprave Hrvatskih šuma za razvoj ovakvog projekta jer je u potpunosti u skladu sa smjernicama vlade i važećeg tarifnog sustava. Prema informacijama iz uprave Hrvatskih šuma, na području šumskog gospodarstva Karlovačke županije, godišnje se isporuči višemetrice (ogrjevno drvo) u količinama od 130.000 t, a većina tog drveta završi u Italiji za potrebe Talijanske industrije. Smatramo da je za Hrvatske šume jednostavnije i prihvatljivije iste količine isporučiti krajnjem korisniku u Gradu Karlovcu, a pogotovo ukoliko takvim isporukama značajno pomaže građanima na smanjenju cijena grijanja. Ujedno, ovakvim projektom omogućuje se lokalnim prijevoznicima da ugovaraju prijevoz sječke kroz višegodišnje ugovore, čime se pomaže i tom sektoru u radu i razvoju.
Trenutna proizvodnja peleta na hrvatskom tržištu iznosi oko 50.000 tona godišnje, dok se očekuje povećanje na 150.000 tona u slijedećoj godini. Za potrebe našeg projekta potrebno je 16.000 tona peleta godišnje, što prema navedenom ne predstavlja nikakav problem.
Molim Vas, izgaranjem peleta (manje) i sječke (više) dolazi do stvaranja značajnijih količina nesagorjelog drvnog otpada (sječke) odnosno pepela (pelete). Gdje su Vam projektanti predložili odlagati taj otpad, kako i po kojoj cijeni? I to bi trebalo ukalkulirati u ukupne troškove zajedno s transportom tog otpada prije nego što tvrdite da će grijanje pojeftiniti za 60 %.
Odgovor:
Pepeo koji se skuplja izgaranjem peleta i sječke nije opasni otpad i takav otpad se koristi u industrijske potrebe (cementna industrija) te ujedno može služiti i kao gnojivo u šumarstvu ili vrtlarstvu. Pepeo koji nastaje izgaranjem je u principu dodatni prihod a ne trošak u navedenim postrojenjima. Ujedno, postotak neizgorenog ugljika u gorivu korištenjem suvremenih tehnologija je oko 0,1 %.
Ujedno, u svezi s pitanjem koje se postavlja u javnosti, a koje se odnosi na problem obnavljanja vrelovodne mreže, napominjemo kako usporedo s navedenim projektima radimo i na planu investicija u obnovu vrelovodne mreže. U tijeku je izrada projektnog zadatka kao podloge za natječaj za izradu projektne dokumentacije, s kojom ćemo aplicirati na natječaje Fonda za energetsku učinkovitost. U tijeku su i neposredni kontakti s navedenim Fondom u smislu investiranja u manje, ali značajne zahvate na našoj mreži.
Također jedan od projekata koji je u izradi je i zamjena nerentabilnog postrojenja proizvodnje toplinske energije u ulici Bašćinska Cesta u Karlovcu.
Iz navedenog je razvidno da su projekti ozbiljno i kvalitetno pripremljeni, te da imaju čvrste osnove za buduće uštede koje smo prikazali građanima.
Isto tako iz analiza svjetskih stručnjaka iz polja energetike i toplinarstva jasno je kojim putem trebamo ići kako bismo imali jeftino grijanje i neovisnost o energentima u gradu Karlovcu u dogledno vrijeme.
