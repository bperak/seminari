Pravila BRM breveta 
Jedino Audax Club Parisien ima pravo odobriti i verificirati ovakve brevete. ACP vodi registar svih BRM-a. 
BRM je otvoren za sve bickliste. Svaki sudionik mlađi od 18 godina mora imati pismeno dopuštenje roditelja ili staratelja. Bilo koji oblik i vrsta vozila pokretana ljudskom snagom je prihvatljiva. Jedini uvjet je da je vozilo pokretano isključivo snagom vozača. 
Da bi nastupio sudionik mora popuniti prijavu i platiti startninu koju određuje organizator. Organizator može tražiti potpisivanje Izjave o odgovornosti. 
Svaki sudionik mora biti osiguran, bilo grupnom ili pojedinačnom policom. 
Za vrijeme vožnje svaki sudionik se smatra da nastupa kao samostalan vozač. Svaki sudionik mora u potpunosti poštivati Zakon o sigurnosti cestovnog prometa i pridžavati se uputa svih prometnih znakova. Audax Club Parisien, ACP predstavnik i organizatori breveta ne mogu i ne prihvaćaju nikakvu odgovornost za moguće nezgode. 
Tijekom noći i za vrijeme smanjene vidljivosti (magla, kiša i slično) bicikli moraju biti označeni prednjim bijelim i stražnjim crvenim svjetlom vidljivim s udaljenosti od najmanje 100 metara. Prilikom vožnje u grupi svi moraju u potpunosti poštovati ovu odredbu (nije dovoljno da samo prvi i zadnji u grupi budu osvjetljeni). Vozači moraju nositi reflektirajući prsluk, lentu ili slično vidljivo sprijeda i straga. Nepoštivanje ovih odredbi znači automatsku diskvalifikaciju. 
Svaki sudionik treba biti samostalan. Nije dozvoljena pratnja. Osobna pratnja može sačekati vozača jedino na kontrolnim točkama. Kršenje ove odredbe također vodi u diskvalifikaciju. 
Ukoliko se tijekom vožnje formiraju grupe, niti jedan od članova grupe ne smije se smatrati voditeljem. Nisu dozvoljena obilježja ili nazivi koji bi to sugerirali. Svi sudionici trebaju se ponašati pristojno poštujući zakone, odredbe i pravila ponašanja u prometu. Zahtjeva se da svi sudionici poštuju lokalne običaje. 
Na startu svaki sudionik treba dobiti kontrolni karton (brevet card) i plan puta (cue sheet ili road book). Vozači moraju poštovati zadanu trasu. Ukoliko se skrene sa zadanog puta, vozač se treba vratiti na mjesto odstupanja i tek onda nastaviti. Nisu dozvoljena skraćivanja puta. Sudionici se moraju zaustaviti na svakoj kontrolnoj točki kako bi potvrdili kontrolni karton. Osim najavljenih kontrolnih točaka, organizator, Audax Club Parisien ili ACP prestavnik mogu postaviti i nenajavljenu kontrolnu točku. Organizator treba osigurati da svi sudionici odvoze predviđenom trasom. 
Ukoliko sudioniku nedostaju pečati s kontrolnih točaka, vremena dolaska ili ukoliko izgubi kontolni karton bit će diskvalificiran. Obaveza svakog vozača je ispravno popunjen i ovjeren kontrolni karton na svakoj kontrolnoj točki. 
Ukupna vremenska ograničenja breveta variraju u ovisnosti o njihovoj dužini: 13:30 sati za 200 km breveto, 20:00 sati za 300 km breveto, 27:00 sati za 400 km breveto, 40:00 sati za 600 km breveto i 75:00 sati za 1000 km breveto. 
Osim ukupnog vremenskog ograničenja vozači moraju poštovati i vremenske prozore svake kontrolne točke. Ta vremena su označena u planu puta. Samo slučaju više sile organizator može priznati kašnjenje (ukoliko je zadana cesta bila zatvorena ili pružanje pomoći u prometnoj nesreći) i dopustiti nastavak vožnje. Loša kondicijska sprema, umor, manjak sna, loš nutricionistički plan ili problemi s biciklom i opremom ne smatraju se opravdanim razlogom za kašnjenje. Ukoliko vozač ne uspije potvrditi kontrolni karton u zadanom vremenu na nekoj kontrolnoj točki, ali uspije doći na vrijeme do cilja ipak će biti diskvalificiran. 
Bilo koja vrsta prevare ili namjernog odstupanja od ovih pravila ima za posljedicu trajnu zabranu nastupa na svim vožnjama pod patronatom ACP-a. 
Na cilju, vozač mora potpisati kontrolni karton i vratiti ga organizatoru. Kontrolni karton bit će vraćen vozaču nakon što breveto bude verificiran i određen broj breveta. Ukoliko kontrolni karton organizator breveta izgubi, isti neće biti nadomješten i vraćen vozaču. 
Dizajn medalja se mijenja nakon svakog održanog PBP-a. Također, po uspješnom završetku serije breveta (200, 300, 400 i 600 km) u istoj kalendarskoj godini vozač može zatražiti Super Randonneur medalju. 
Breveto nije utrka, to je vožnja. Breveto je druženje. Prije svega treba voziti u skupini. Agresivna vožnja kakva se može naći u natjecateljskom biciklizmu ovdje nije primjerena. Naglasak je na pomaganju jedni drugima. Treba se izmjenjivati na čelu grupe i dati svakome mogućnost da odradi svoj dio. Ako netko ima defekt, ne treba ga napustiti već pomoći mu, sačekati ga da otkloni kvar. Ponekad će na brevetu biti djelomično zatvorenih dijelova trase, bit će redara i sudaca, treba poštovati njihove upute i zahvaliti im na pomoći, oni su svi redom volonteri. 
Breveto treba završiti. Vrijeme nije bitno. Na cilju nema pobjedničkog postolja, ne dijele se medalje i pehari za pobjednike. Mogu se naručiti jedino medalje o završenom brevetu (među njima nema razlika). Može se voziti brzo, iskušavajući i izazivajući svoje i sposobnosti drugih, ali uvijek treba imati na umu kako breveto nije utrka. U finišu nema sprinta, cijela grupa ima isto vrijeme i isto mjesto. Cilj je završiti breveto i pomoći drugima da ga završe. 
