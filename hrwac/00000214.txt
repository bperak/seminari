Misao dana
Drugi franjevački red
Sestre klarise
Sveta Klara je bila najvjernija Franjina sljedbenica, posebno odana svetom siromaštvu. Red se jako brzo proširio, jednako kao i muški ogranak franjevačke obitelji. Za Klarom su pošle mnoge djevojke, među kojima su bile i njene dvije sestre, Hortulana i sveta Janja Asiška, pa čak i Klarina majka. Budući da se Red veoma brzo širio, Klara je morala napisati Pravilo po kojemu će sestre živjeti. U to vrijeme Crkva je zabranila nastajanje novih redovničkih pravila. Naravno, uvijek postoje iznimke. U ovom slučaju to su bili Franjo i Klara. Dobili su potvrdu svojih Pravila; najprije Franjo, a potom i Klara. Logično je da je Crkva potvrdila Klarino Pravilo jer je, uz jako male razlike, gotovo u potpunosti isto kao i Franjino. Dogodilo se to 9. kolovoza 1253., tri dana prije Klarine smrti. Klara je svojim sestrama ostavila u baštinu čistu, izvornu franjevačku duhovnost.
Danas u svijetu živi, moli, radi i žrtvuje se 17.000 sestara klarisa. Najbrojniji je klauzurno-kontemplativni Red. U našoj zemlji oko 60 sestara živi u 3 samostana. Najstariji je Splitski samostan svete Klare iz kojega su prije pedesetak godina sestre došle najprije u Samobor, a potom 1948. u Zagreb, u župu svetog Antuna Padovanskog koju vode franjevci konventualci, koji ujedno i duhovnu skrbe nad sestrama. Iz tog samostana sestre su otvorile nekoliko novih samostana. Najprije u Sloveniji, zatim u Austriji, a u jubilarnoj 2000. godini sestre su otvorile novi samostan u Požegi. Red svete Klare nije centralistički strukturiran, kao primjerice franjevački Red, već je sastavljen od pojedinih samostana koji su autonomni, ali se u novije vrijeme sve više udružuju u federacije, ne dirajući autonomnost pojedinog samostana.
Za sestre klarise vrijeme je dragocjeni Božji dar koji im je dan da ga umnože i uzvrate Gospodinu svojom pažnjom, ljubavlju, molitvom, radom i odmorom sve u Gospodinu. Dnevni program je raznovrstan: 8 sati molitve, 8 sati rada, 8 sati počinka. Sestre ustaju u 5.30 sati, a idu na počinak u 21 sat. Klarise svoj san prekidaju u ponoć, kada mole Službu čitanja. Izvor i vrhunac njihova života jesu Euharistija, časoslov i osobna molitva (kojoj dnevno posvećuju sat i pol vremena). Njeguju svakodnevno klanjanje pred Presvetim, a dva puta mjesečno i cjelodnevno klanjanje. Prema monaškom običaju, sestre objeduju u šutnji, dok jedna sestra čita odabrane tekstove bilo iz crkvenih dokumenata, franjevačke duhovnosti, vijesti iz Crkve bilo iz djela drugih odabranih pisaca. Prema Pravilu, uzdržavaju se vlastitim radom i milostinjom.
