Ako pripadate skupini onih koji su sa svojim djetetom nedavno stigli iz rodilišta, pa i onih čije je dijete starije, a liječnici su ustanovili da ono kasni u razvoju, tj. da odstupa u odnosu na normalni (ili bolje reći očekivani) motorički razvoj djeteta, postavljate si niz pitanja. Vjerojatno ste upućeni i na fizikalnu terapiju tj. kod fizioterapeuta, pa ću vam s tog stajališta probati na neka od njih i odgovoriti.
S vašim djetetom se bavi cijeli rehabilitacijski tim u većoj ili manjoj mjeri (ovisno o stupnju oštećenja djeteta). U njemu su svi članovi jednako bitni:
Svim je članovima tima krajnji cilj isti osposobiti dijete za što kvalitetniji i što funkcionalniji život. Dok se svaki od stručnjaka više bavi svojim područjem, u isto vrijeme svi zajedno funkcioniraju kao jedno - stavljajući dijete kao cjelinu u centar tima. Oni zajednički prate njegove potrebe i odlučuju o prioritetima i sljedećim fazama.
Fizikalnu terapiju vašeg djeteta provodit će educirani fizioterapeuti koji se kroz školovanje i rad opredjeljuju za rad s djecom. Fizioterapeut će se baviti motoričkim razvojem vašeg djeteta, pratiti i pripremati njegov tjelesni odgovor na zahtjevnu okolinu i odrastanje.
Odmah na početku treba istaći važnost i neusporedivost rane tj. pravovremene habilitacije kad se s tretmanima (vježbanjem) počinje unutar prve godine života, u čemu su svi neuropedijatri suglasni. Neki autori navode i termin zakašnjela habilitacija kad se s terapijom počinje nakon devetog mjeseca života, i smatraju da su njeni rezultati slabiji. Čim primijetite odstupanje od normalnog, očekivanog razvoja vašeg djeteta, ili ga je uočio pedijatar, vrijeme je za pažljivije praćenje djetetova razvoja, konzultaciju s fizioterapeutom, i uključenje u terapijski proces.
Neurorizičnost
Tijekom trudnoće, poroda ili neposredno nakon poroda mogu se javiti različite komplikacije koje ugrožavaju razvoj djeteta. One ne moraju obvezno štetno utjecati na kasniji razvoj djeteta, ali kod manjeg broja djece ipak mogu uzrokovati privremeni ili trajni razvojni poremećaj. Ovakve se komplikacije nazivaju neurorizični faktori, a djeca izložena njihovom djelovanju neurorizična djeca.
Manji broj neurorizične djece može imati prolazne ili trajne (blaže ili teže) poremećaje.
Prolazni se poremećaji očituju u dojenačkom razdoblju, u vidu sindroma razdražljivosti ili sindroma distonije (promjenjiv tonus napetost mišića, može onemogućiti, tj. promijeniti očekivanu izvedbu motoričkih zadataka). Uz medicinsku intervenciju i pravovremenu habilitaciju znatan dio njih može nestati nakon 12. mjeseca života. Kod manjeg broja djece dojenački poremećaji ipak prelaze u trajne razvojne poremećaje.
Trajni razvojni poremećaji također mogu biti u blažem ili težem obliku.
10 od 100 neurorizične djece imaju kasnije znakove ' ' malih nedostataka ' '.
Cerebralna paraliza
Najčešći naziv za poremećaj posture i pokreta nastao uslijed oštećenja ili anomalija razvoja nezrelog mozga je cerebralna paraliza. Oštećenje do kojeg može doći prije, u toku ili nakon poroda neprogresivno je ono samo neće se pogoršavati, ali je isto tako i neizlječivo. Motorički razvoj takvog djeteta karakteriziran je odstupanjem i kašnjenjem. Ipak, na odstupanja se kvalitetnom habilitacijom (fizioterapijom i dr.) može utjecati. Pravilnim se informacijama od strane fizioterapeuta, roditelja i ostalih članova tima nastoji doprijeti do neoštećenih dijelova živčanog sustava, uz korištenje rezervnih potencijala središnjeg živčanog sustava u prvim mjesecima života.
U prethodnim se recima može naslutiti i odgovor na pitanje: Hoće li moje dijete dobiti cerebralnu paralizu? Do dijagnoze cerebralne paralize možda će proći i nekoliko godina u životu vašeg djeteta. Ipak, cerebralna paraliza ne može se dobiti, kao nekakva zarazna bolest, niti će se iz nekakvog lakšeg poremećaja razviti cerebralna paraliza kao teži. Nju karakteriziraju specifično oštećenje mozga i odstupanja na motoričkom, ali i senzoričkom, pa i kognitivnom te socio-emocionalnom planu i ona se prate, zato i treba toliko vremena da se odluči o dijagnozi. Do konačne dijagnoze možda ćete se susresti sa terminima cerebralne smetnje pokretanja, senzomotorički poremećaj koordinacije itd. kad se bude opisivalo poteškoće vašeg djeteta.
Roditelje se mora upozoriti da i zanemaren i oblici lakših oštećenja i odstupanja mogu s vremenom prerasti u probleme za dijete i okolinu bez obzira što dijagnoza djeteta nije cerebralna paraliza
Klinička slika cerebralne paralize može biti vrlo različita od djeteta do djeteta, a u literaturi i praksi najčešće radimo sljedeću podjelu:
Obzirom na ovu klasifikaciju i individualne potrebe djeteta, razlikovat će se i tretman. Ipak, kod velike većine djece (koja će raditi po Bobathu) tretman će se usmjeriti ka normalizaciji posturalnog tonusa (pojednostavljeno stalna, normalna napetost mišića), te orijentaciju glave i tijela u središnju ravninu.
Tonus mišića svojim intenzitetom mora omogućiti pokret. Ne smije biti ni previsok ni prenizak, ali opet dovoljno visok da omogući antigravitacijski pokret.
Orijentacija na središnju ravninu omogućuje orijentaciju na zadatak, igru, jelo itd. Usporedno s normalizacijom tonusa, radit će se na postizanju onih kretnji koje i dijete bez poteškoća čini kako raste i napreduje, npr. podizanje glavice u potrbušnom položaju, okretanje s leđa na trbuh i obratno, i sjedenje, puzanje, itd. Vaše dijete možda neće proći kroz sve ove faze, ali na vama je i vašem fizioterapeutu, te ostalim članovima tima, da djetetov život učinite maksimalno kvalitetnim sukladno njegovim mogućnostima i postignućima.
Vrste terapija
Danas su roditeljima dostupne brojne informacije o različitim tehnikama, tj. načinima u dječjoj fizikalnoj terapiji, pa se tako svugdje može pročitati o terapiji po Bobathu, Vojti, Peto tehnici, hipoterapiji itd. U svjetskoj praksi je nešto raširenija Bobath terapija, na koju djeca izvrsno reagiraju, a u Europi i terapija po Vojti. Možda ćete od drugih roditelja čuti i da kombiniraju vježbanje s djecom prema nekoliko tehnika. Odatle i često pitanje roditelja: Koja je tehnika najbolja? Najbolje tehnike nema, odnosno svako dijete na različite pristupe različito reagira. Sve tehnike pristupaju djetetu s nešto različitih strana, ali s istim, već prije navedenim ciljem, i stoga, ne smatrajte odabir problemom, već počnite, osluškujte i pratite svoje dijete. S vremenom i prvim rezultatima najbolje ćete znati što vašem djetetu odgovara. Možda i vi budete oni koji s djecom i ' ' idu na Vojtu ' ', na terapijsko jahanje, vježbaju na bazenu, a možda budete ' ' samo vježbali u kući ' '. U toj se odluci rukovodite isključivo reakcijama vašeg djeteta, a uvijek možete zatražiti i savjet fizioterapeuta.
Vaš fizioterapeut trebao bi prije svega uvesti vas, roditelje, u pravilno rukovanje s djetetom s poteškoćama, tj. pokazati kako kretnje svakodnevnih aktivnosti (presvlačenje, nošenje, igra, hranjenje, sjedenje u vašem krilu itd.) prilagoditi potrebama i poteškoćama djeteta HANDLING). Ovladate li handlingom, bit ćete mirni i sigurni da vaše dijete kontinuirano prima pravilne informacije. Ako je po handlingu dobro pozicionirano, ono na neki način vježba u svakom trenutku, u kontaktu s vama, pa i onda dok se bavi nekom drugom aktivnošću. Izrazito je važno da handlingu podučite i ostale ljude iz djetetove blizine.
Roditelji i vježbanje
Roditelji od samog početka trebaju ozbiljno uzeti svoju ulogu u timu, ulogu onih koji s djetetom najviše rade i čiji će trud biti ključna točka napretka. Da li će roditelj biti kriv za loše stanje djeteta? nešto je što vas također može brinuti. Znate li da ste unutar obitelji ili stručnjaka savjesno učinili sve što možete kako bi dijete taj dan provelo prihvaćajući pravilne motoričke informacije i napredovalo, da je ono surađivalo, veselilo se i igralo, napravili ste sve ono na što ste mogli utjecati, kako bi djetetu bilo dobro. Ipak, djeca s poteškoćama u razvoju mogu biti osjetljivija od druge djece, ili boležljivija od njih, tražiti drugačiju pažnju, ili više pažnje od druge djece, pa će u nekim razdobljma, svojim kriznim razdobljima, vaše dijete i pomalo stagnirati ili nazadovati, što je nešto na što direktno ne možete utjecati, ali ne smijete se time obeshrabriti, već ne odustajati i težiti svome cilju.
Kako vaše dijete bude napredovalo i raslo, od njega će se tražiti sve više i broj zadataka (za vas ' ' vježbi ') će rasti. Svako je dijete, kao što su i njegovi problemi, različito, pa vas ne bi trebalo iznenaditi ako saznate ili vidite da fizioterapijski tretman (' ' vježbe ' ') s nekim drugim djetetom s poteškoćama izgleda drugačije. Zato generalni odgovor na pitanje roditelja koliko sati dnevno trebam vježbati s djetetom? fizioterapeut ne može dati, jer se i trajanje vježbanja prilagođava potrebama svakog pojedinog djeteta. Ipak, možemo se složiti da je najčešće dnevno trajanje tretmana između 30 minuta i 1 sat, ovisno o dobi, kondiciji i pažnji vašeg mališana. Sve ostalo dijete dobiva putem handlinga.
Budućnost djetetovog napretka
Konzultacije s fizioterapeutom održavat će se jednom tjedno, jednom u dva tjedna, rjeđe ili češće od toga. Ta je učestalost također nešto što je individualno i rješava se u dogovoru s fizioterapeutom. Ne smije se zaboraviti da su handling i vježba neophodni svakodnevno. Možda ćete odmah na početku, a možda i kako vrijeme bude prolazilo pitati terapeuta hoće li moje dijete ikada hodati? Od terapeuta nemojte očekivati kratak odgovor. Neurološki je sustav, kao i sam pojedinac, pun mogućnosti i često je spreman iznenaditi, pa se odgovor na takvo pitanje često nitine može dati. Ipak, iskusan fizioterapeut već će nakon nekoliko tretmana moći približno odrediti motorički maksimum vašeg djeteta i time vaš cilj, do kojeg ćete kvalitetnim vježbanjem uspješno i doći.
Koliko god je važna ustrajnost pri vježbanju i ovladavanje handlingom, roditelji ne smiju postati robovi vježbanja i smjestiti ' ' izvježbavanje ' ' djeteta u centar dana, zaboravljajući da je njihovo dijete ipak dijete, željno igre, maženja, i da je ono član obitelji koja ima i druge obaveze i zanimanja. Roditelji često upitaju i kada ne vježbati? U slučaju da je dijete bolesno, febrilno, ima probavnih tegoba ili slično, pa čak i kad je umorno, a posebice pospano, ne treba pretjerivati, djetetu treba vremena za oporavak ili san, i u tom slučaju treba pričekati bolji trenutak za vježbu. Zato se može još jednom istaći važnost pravilnog handlinga koji osigurava dobre motoričke informacije za dijete i kad ono ne vježba.
U nadi da će suradnja s fizioterapeutom uroditi lijepim rezultatima za vas i vaše dijete, želim vam sreću i ustrajnost.
Rječnik pojmova:
tonus - stanje spremnosti muskulature tijela na održavanje posture ili izvođenje pokreta
kljenut uda zahvaćenost toga uda ili udova promjenama obzirom na tonus i funkciju nefunkcionalnost i abnormalna napetost mišića
središnja ravnina zamišljena ravnina tijela koja tijelo dijeli na dvije polovice lijevu i desnu, pojednostavljeno
