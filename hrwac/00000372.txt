Košarica
Ljetovanje - s kućnim ljubimcem ili bez njega?
Piše: Natalija Hranjec-Ecimović, dipl. ing
Mnogima od nas kućni su ljubimci ravnopravni članovi obitelji. Tokom godine uz nas su od jutra do mraka, spavaju uz našu postelju, vodimo ih na izlet, baki na selo... no kad dođe vrijeme ljetovanja, stvari se znaju poprilično zakomplicirati. Sigurni smo da niste jedan od onih neodgovornih vlasnika koji svog, do tad voljenog, maženog i paženog ljubimca, jednostavno ostave na ulici, parku ili šumi, da se snalazi sam kako zna i umije. Napuštanje životinje bilo kada, pa tako i ljeti, neodgovoran je i nehumani čin. A da ne spominjemo kakvu li smo time poruku odaslali svojoj djeci... Dvije su nam osnovne mogućnosti na raspolaganju: pronaći im odgovarajući smještaj i čuvanje ili ih povesti sa sobom na ljetovanje.
Zbrinjavanje ljubimca Pokušajte razmisliti o sljedećim mogućnostima: Zamolite susjeda u kojeg imate povjerenja i koji voli životinje, da vam pričuva ljubimca u vašoj ili svojoj kući. Ne zaboravite mu ponuditi odgovarajuću naknadu za njegov trud, a ako i on ima ljubimca, a ne ide na odmor u isto vrijeme kad i vi, možete mu ponuditi razmjenu usluge čuvanja. Ne zaboravite ostaviti sav potreban pribor, dovoljnu količinu hrane i po potrebi pisane upute o njezi i navikama vašeg ljubimca. Radi li se o psu ili mački, dobro je da se par dana prije vašeg odlaska malo zbliže s odabranom osobom, kako biste bili sigurni da će se dobro slagati. Bake i djedovi često su voljni, ako ne zbog vas, onda za ljubav svojih unuka, pričuvati njihovu životinjicu dok ste vi na odmoru. Također im ostavite dovoljno hrane i kratke upute, kako ne bi morali brinuti recimo o nabavci prave vrste mesnih limenki ili mačjih keksića. Potražite u oglasima ljude koji se bave čuvanjem kućnih ljubimaca. Tu također postoji mogućnost dolaska k vama kući (pokušajte ako je ikako moguće provjeriti pouzdanost osobe kojoj ćete povjeriti ključ svojeg doma) i čuvanje u tzv. hotelu za kućne ljubimce. Sad već postoje, osim za pse, organizirana čuvanja i za ostale male životinje: kuniće, hrčke, zamorce i papige, gdje ćete dobiti kompletnu uslugu: osim vrhunske njege i higijene, u cijenu je najčešće uračunata i kvalitetna hrana, sijeno, stelja, pa čak i poslastice. Za ovaj oblik čuvanja morat ćete izdvojiti nešto više novaca, no znat ćete da je vaš ljubimac u sigurnim i stručnim rukama. Za mačke je ipak bolje i manje stresno organizirati im čuvanje u njihovom domu, jer one teže podnose promjenu životnog prostora, ne podnose boravak u kavezu, a ako su slobodne, nerijetko i pobjegnu. Ako ste pak zaključili da vam je ljubimac i do sada bio prevelik teret, da prečesto izbivate iz kuće, da se djeca za njega nisu brinula, zanemarivala ga ili su ga pak gnjavila i mučila, u zajedničkom dogovoru i uz suglasnost svih ukućana, potražite životinjici novi dom i nove vlasnike.
Putujemo zajedno Odlučili ste da ste vi i vaš ljubimac spremni na ljetovanje otputovati zajedno? Razmislite o sljedećim bitnim pretpostavkama, kako bi putovanje mogli uspješno realizirati. Životinja mora biti zdrava. Iako je obolijevanje u zadnji tren izvan naše kontrole, kronične tegobe su nam od prije poznate i mogu biti prepreka zajedničkom ljetovanju. U tom slučaju ne mučite sebe i ljubimca putovanjem. Provjerite s putničkom agencijom ili prijevoznikom čije usluge koristite, prevoze li ljubimce i pod kojim uvjetima. Neki će zahtijevati transportere određenih dimenzija (npr. aviokompanije), za neke ćete morati pribaviti veterinarsku potvrdu, često ne stariju od 10 dana. Sve potrebno obavite na vrijeme, kao i rezervaciju putnog mjesta za vas i za životinju. Ljetujete li u hotelu, odmaralištu, bungalovima ili kampu, uvjerite se da primaju životinje i imaju li kakve uvjete ili ograničenja. Osnovna informacija o tome obično je u prospektima i katalozima ljetovališta naznačena (npr. nacrtanim likom psa). Mnogim životinjama postane mučno tokom vožnje. Savjetujte se s veterinarom kada i koji lijek protiv mučnine im možete dati. Ne primjenjujte nipošto lijekove namijenjene ljudima, posebice ne u dozama predviđenim za ljude Pripazite na hranjenje ljubimca dajte mu umjerenu količinu hrane i to 3 - 4 sata prije polaska na put. Tako ćete moguće tegobe smanjiti, a ljubimcu olakšati podnošenje vožnje. Vodu bi trebao imati stalno na raspolaganju. Kunići najbolje podnose putovanje u vrlo malenom transporteru, u kojem neće letjeti iz kuta u kut u zavojima, ušuškani u hoblovinu, kako se ne bi cijeli smočili kad se pomokre, dok se psi vole u transporteru po želji protegnuti i okrenuti. Mace su mirnije ako kavez prekrijete platnom ostavite jednu stranu otvorenu radi dotoka svježeg zraka. Što god odlučili, jedno je važno: na ljetovanju moraju svi uživati i vi i vaš ljubimac. Stoga dobro razmislite i pomno isplanirajte, pa užitak neće izostati
