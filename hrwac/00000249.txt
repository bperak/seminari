Najbolji hrvatski taekwondisti u Novoj Gradiški (photo)
Autor: Nikola Knežević / Media servis
Nova Gradiška je u subotu 18. svibnja 2013. godine bila domaćin seniorskog prvenstva Hrvatske u taekwondou. Organizator je bio Hrvatski taekwondo savez, a suorganizator Taekwondo klub " Vukovi " Nova Gradiška. 150 natjecatelja iz 41 kluba na razini Hrvatske prošlo je kroz novogradišku sportsku dvoranu, nažalost, uz vrlo slab, usuđujemo se reći, sramotni odaziv publike.
U Novoj Gradiški održano je seniorsko prvenstvo Hrvatske na kojem je nastupilo ukupno 150 natjecatelja iz 41 kluba, a konkurenciju su pomeli predstavnici Taekwondo kluba " Marjan " iz Splita. Nakon kadeta i juniora, članovi " Marjana " demonstrirali su snagu i među seniorima. Šest natjecatelja i šest zlata za ukupni naslov u obje konkurencije, naslov seniorskih prvaka i seniorskih prvakinja.
Cjelokupne rezultate preuzmite u. pdf formatu ovdje, a u nastavku izdvajamo neke rezultate i poretke:
REZULTATI FINALNIH BORBI:
- 46 kg Mateja Kunović, Banija Pandas - Stela Šimunić, Metalac 8:5
- 49 kg Lucija Zaninović, Marjan - Kristina Tomić, Osvit 14:1
- 53 kg Ana Zaninović, Marjan - Jelena Žeravica, Orion 14:0
- 57 kg Tanja Rastović, Marjan - Martina Zubčić, Dubrava 3:2 dsq
- 62 kg Marina Sumić, Metalac - Antonija Žeravica, Orion 7:6
- 67 kg Jelena Jureta, Susedgrad Sokol - Ana Znaor, Pantera b. b.
- 73 kg Franka Anić, Forteca Korčula - Iva Radoš, Dubrava 6:4
73 kg Ines Kovač, Metalac - Mia Radoš, Dubrava 7:7 z. b.
- 54 kg Piero Marić, Marjan - Josip Tenjer, Pantera 16:12
- 58 kg Lovre Brečić, Marjan - Tihomir Baličević, Sajnami 15:0
- 63 kg Stipe Jarloni, Knin - Deni Andrun Razić, Osvit 11:11 z. b.
- 68 kg Filip Grgić, Metalac - Divijan-Martin Kelava, Sajnami 10:6 k. o.
- 74 kg Tin Solenički, Susedgrad Sokol - Filip Majcen, S. Sokol b. b.
- 80 kg Toni Kanaet, Marjan - Dinko Šegedin, Forteca 13:13 z. b.
- 87 kg Nikola Bojo, Zadar - Luka Boban, Jastreb 16:14
87 kg Vedran Golec, Jastreb - Luka Majetić, Jastreb b. b.
Najbolja seniorka prvenstva - ANA ZANINOVIĆ, Marjan
Najbolji senior prvenstva - TONI KANAET, Marjan
SVEUKUPNI POREDAK NA SENIORSKOM PH:
1. MARJAN 58 BODOVA
2. METALAC 39 BODOVA
3. SUSEDGRAD SOKOL 34 BODA
POREDAK SENIORI:
1. MARJAN 29 BODOVA
2. SUSEDGRAD SOKOL 24 BODA
3. JASTREB 20 BODOVA
POREDAK SENIORKE:
2. METALAC 24 BODA
3. DUBRAVA 21 BOD
Netom prije nastupa na prvenstvu Hrvatske u Novoj Gradiški uspjeli smo porazgovarati sa sestrama Zaninović. Upitali smo ih za ovogodišnje planove.
" Prije dva dana smo došle s visinskih priprema u Bugarskoj. Tamo smo bile tri tjedna. Čeka nas Svjetsko prvenstvo u Meksiku koje će se održati na nadmorskoj visini od 2000 metara.Krajnji cilj ove sezone je to prvenstvo, a prije toga imamo još dva turnira, u Austriji i Švicarskoj ", rekla je Ana Zaninović, te dodala kako " nikad nije bilo nekakvih velikih očekivanja za Svjetsko prvenstvo ".
" Najbitnije je da dâm sve od sebe i da budem zdrava, te da se sve posloži. Ako se sve odradi kako treba, mogu onda očekivati i medalju ", zaključila je Ana.
Inače, njihov klub " Marjan " je ove godine pokazao nadmoć nad ostalim klubovima u Hrvatskoj. Kako i neće, kada imaju više od 800 članova, te su ujedno postali, kako su rekle sestre Zaninović, institucija. Iz godine u godinu ovaj sport je sve više zastupljen u Hrvatskoj, pogotovo kod mladih, a svakako je primjer i Taekwondo klub " Vukovi " koji je proteklih godina u Novu Gradišku donio zaista impresivan broj medalja.
Lucija Zaninović ističe kako je Hrvatska na zadnjem Svjetskom prvenstvu zauzela 4. mjesto, iza Kine, Južne Koreje i Francuske. Ističe kako hrvatska ženska reprezentacija jako dobro stoji u svjetskom taekwondou, na svakom velikom natjecanju pokazuje svoju kvalitetu, te ima jedan odličan kontinuitet dobrih rezultata.
