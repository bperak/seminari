Jučerašnja sjednica Gradskog vijeća Grada Našica započela je uobičajeno, Aktualnim satom, tijekom kojeg su vijećnici postavljali pitanja gradonačelniku. Stjepan Bosak iz Slavonske ravnice zahvalio je na postavljanju dijela javne rasvjete u Granicama i upitao hoće li se postaviti javna rasvjeta i u Krležinoj i Gupčevoj ulici te hoće li ugovori o zakupu državnog poljoprivrednog zemljišta biti produženi onima koji zakup ne plaćaju uredno. Gradonačelnik Žagar je rekao da će se utvrditi postojeće stanje te tada odlučiti o nastavku radova. Što se tiče dugovanja za zakup zemljišta, samo uredni platiše dobit će potvrde, bez kojih se daljnji ugovori neće moći sklopiti.
Vijećnika Željka Horvata iz HNS-a zanimalo je hoće li Dom HV-a biti uređen do Dana grada te koje će alternativne prostore ubuduće koristiti sadašnji korisnici dvoraca. Dom HV-a uredit će se izvana uz pomoć korisnika, a za njegovo obuhvatnije uređenje morat će se pričekati. Što se tiče korisnika dvoraca, za njih se još uvijek iznalaze rješenja, a o tome će biti riječi i na sastanku sa županom koji je zakazan za ponedjeljak. Vijećnika Stjepana Vujnovića iz SDP-a zanimalo je što je Grad, od posljednje sjednice Vijeća, poduzeo u vezi dvoraca i je li kontaktirao Državnu upravu. Gradonačelnik je izvijestio da Državna uprava za sada nije prihvatila obnovu upravnog postupka, odnosno njegovo poništenje, no zahtjev s dodatnim obrazloženjima bit će ponovno upućen, a ukoliko bude odbijen uslijedit će sudski postupak utvrđivanja ulaganja u predmetne nekretnine radi povrata ulaganja Gradu. Ivana Matulića iz Slavonske ravnice zanimalo je postoji li mogućnost postavljanja pješačkog prijelaza na Šipovcu kod igrališta te sanacija kolnika na Šipovcu, ceste kroz Marinović Brdo te izgradnje nogostupa u Gradcu Našičkom. Također je pitao mogu li Vukojevci izgubiti status prigradskog naselja, jer taj status ograničava mještane u bavljenju stočarstvom. Gradonačelnik Žagar odgovorio je da je otklanjanje oštećenja na kolnicima pod nadležnosti grada već dogovoreno s Osječkom gradnjom. Ako je sada želja mještana Vukojevaca da naselje izgubi status prigradskog naselja, to je moguće izmjenom Prostornog plana uređenja Grada Našica zaključio je gradonačelnik. Vijećnik Zvonko Ibriks iz HDSSB-a predložio je da se parkiralište iz centra grada izmjesti i prepusti za korištenje mladima, kao urbano sportsko središte, da se za blagdane, za promet zatvori centar grada te da se označe biciklističke staze. Grad pokušava iznaći alternativne prostore za parkiralište jer bi 70 - ak parkirališnih mjesta nedostajalo, a tijekom ljetnih mjeseci pokušat će iznaći mogućnost za zatvaranje prometa kroz centar kako bi se otvorila pješačka zona. Nadležne službe provjerit će na koji način i gdje se mogu iscrtati biciklističke staze. Antuna Alošinca iz Slavonske ravnice zanimalo je zašto se ne koristi napuštena kuća na križanju Franjevačke i Vinogradske ulice te je upozorio na ruševnu ogradu groblja i cijev koja strši i predstavlja opasnost na mostu u Nazorovoj. Gradonačelnik Krešimir Žagar rekao je da se kuća ne koristi jer još uvijek nisu riješeni imovinsko pravni odnosi; da je Našičkom vodovodu upućen nalog za sanaciju ograde te da će se provjeriti sigurnosno stanje na mostu u Nazorovoj ulici. Slavko Vukšić iz Slavonske ravnice upozorio je da se cesta Našice Gradac ne radi po projektu na što je predsjednik Vijeća Stjepan Pintarić odgovorio da se radi po projektu te da je s investitorom, s Hrvatskim cestama, dogovoreno da će biti izgrađen i nogostup i kanalizacija. Na kraju aktualnog sata, vijećnik Hrvoje Šimić iz HDSSB-a zahvalio je gradonačelniku na dodjeli prostorija za rad HDSSB-u. Kao predsjednik Vijeća mjesnog odbora izvijesti je Gradsko vijeće o radovima na uređenju prostora između Doma kulture i hotela, a kao novoizabrani ravnatelj Opće županijske bolnice Našice, dr. Šimić je iskazao nadu da će suradnja s Gradom biti na obostranu dobit.
Nakon gotovo dvosatne rasprave, jednoglasno je prihvaćen prijedlog programa javnih potreba u sportu Grada Našica za 2011. godinu. Nakon brojnih upita, predsjednik Sportske zajednice Grada Našica Josip Pavlus izvijestio je o broju igrača u pojedinim klubovima, rangu natjecanja, te obrazložio kriterije i načine raspodjele sredstava. Vijećnike je upozorio na brojne probleme vezane uz sport i njegov razvoj u gradu, osobito istaknuvši potrebu uređenja pojedinih sportskih objekata i važnost rada s djecom. Iskazao je i potrebu otvaranja sportske ambulante, kako bi se sportašima pružila adekvatna medicinska zaštita. S obzirom na važnost ove teme, na sjednici je predloženo da se održi tematska sjednica Gradskog vijeća na kojoj bi se razmotrilo stanje u sportu. U nastavku su prihvaćena i izvješća Hrvatske narodne knjižnice i čitaonice Našice i Zavičajnog muzeja Našice o radu u 2010. godini te Izvješće Hrvatskog zavoda za zapošljavanje o nezaposlenosti i zapošljavanju u 2010. godini. Većinom glasova prihvaćena su izvješća o izvršenju plana gospodarenja otpadom te održavanja i gradnje objekata i uređanja komunalne infrastrukture u prošloj godini kao i prijelozi programa za ovu godinu. Bez rasprave prihvaćeno je i izvješće o radu gradonačelnika za razdoblje srpanj-prosinac prošle godine. U Odbor za statutarno-pravna pitanja, na mjesto Živka Štefančića koji je otišao u mirovinu, izabran je Željko Nekić.
