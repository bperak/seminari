Kako pravilno hraniti mačku 
Ovo su kratke upute o tome kako hraniti vašu mačku pravom hranom, održavati joj posude čistima i osigurati joj dovoljno vode. 
I mačke i psi pripadaju razredu mesojeda. Međutim, neke su temeljne razlike u njihovim prehrambenim potrebama. 
Psi su fiziološki slični mnogim sisavcima, uključujući i ljudima. Oni jedu hranu životinjskog i biljnog porijekla i smatraju se svejedima. Mačke su strogi mesojedi, i trebaju nekoliko esencijalnih hranjivih tvari. To su taurin, arginin, vitamin A i arahaidonska kiselina. Arahaidonska kiselina je esencijalna masna kiselina. 
Ove esencijalne prehrambene tvari prisutne su zanemarivim količinama ili ih uopće nema u biljnoj hrani. 
Hrana vaše mačke mora biti posebno pripremljena kako bi zadovoljila njene prehrambene potrebe i osigurala joj dobar i zdrav život. 
Uravnotežena prehrana 
Kao i sva ostala živa bića, mačke trebaju uravnoteženu prehranu kako bi ostale zdrave i žive. Njihova prehrana mora sadržavati bjelančevine, masti, vitamine i minerale u pravim količinama i odnosima. Nadalje, kao strogi mesojed, mačkama trebaju određene prehrambene tvari kojih ima samo u životinjskim tkivima. 
Kalorije Kao i ljudi, i mačke trebaju pravu ravnotežu između unosa kalorija (ili energije) i njihove potrošnje. Na ovu ravnotežu utječe mnogo čimbenika kao što su starost mačke, psihološko stanje i razina aktivnosti. Mačići, skotne mačke i one koje doje trebaju relativno više kalorija od ostalih odraslih mačaka. Neaktivne mačke koje žive u zatvorenom u pravilu ih trebaju manje. Možete procjeniti koliko kalorija unosi vaša mačka previše ili premalo tako što ćete joj opipati rebra i provjeriti težinu. Mačke koje unose previše kalorija pohranjuju ih kao salo i postaju pretile; mačke koje unose premalo kalorija troše pohranjeno salo i gube na težini. 
Bjelančevine 
Što su bjelančevine? 
Bjelančevine su velike molekule, sastavljene od dugih lanaca manjih podjedinica. Te podjedinice zovu se aminokiseline. Aminokiseline mogu se povezati u različitim kombinacijama stvarajući skoro beskrajni broj različitih bjelančevina sa različitim svojstvima. 
Kakve to veze ima s ishranom moje mačke? 
Bjelančevine su sastavni dijelovi svih stanica. Oni reguliraju metabolizam, podupiru strukturu staničnih stijenki i grade mišićna vlakna. Nužni su za rast i obnovu tkiva. Bjelančevine su posebno važne za mačiće, skotne mačke, one koje doje i koje se oporavljaju od bolesti. Također su i važan izvor kalorija. 
Mačka ima veću potrebu za bjelančevinama nego većina drugih sisavaca, uključujući i pse. Njen metabolizam je mesojedni, i ne može se prilagoditi niskoj količini bjelančevina. Zbog toga mačke trebaju posebno pripremljenu mačju hranu bogatu proteinima. Mačkama se ne može davati hrana pripremljena za pse. 
Mačka također treba bjelančevine kojima dobija i posebne aminokiseline koje njen organizam ne može sam sintetizirati. 
Njena prehrana stoga mora sadržavati ove esencijalne masne kiseline u dovoljnim količinama: 
Arginin: manjak arginina vro je ozbiljan i može biti fatalan. Arginina ima u mesu i kvalitetnoj hrani za mačke. 
Taurin: Manjak taurina može uzrokovati sljepilo i srčane bolesti. Svojoj mački morate dati dovoljne količine taurina, koji se nalazi u mesu, a u biljnoj hrani samo u zanemarivim količinama. 
Masti: Masti se sastoje od masnih kiselina i glicerola. Dvije masne kiseline linolinska i arahidonska kiselina nužne su za zdravlje mačke i moraju se nalaziti u njenoj prehrani. Manjak tih masnih kiselina može biti uzrok suhoj dlaci bez sjaja i problemima s plodnošću. 
Arahidonska kiselina nalazi se u mesu, ali ne u biljkama. Ovo je još jedan razlog zašto mačke ne prihvaćaju vegetarijansku prehranu, pa čak ni ne preživljavaju kao vegetarijanci. 
Masti također sadrže vitamine A, D, E i K, koji su ključni za dobar i zdrav život vaše mačke. Nadalje, masti daju ukus i strukturu hrani. 
Ugljikohidrati Mačkama treba hrana bogata bjelančevinama, a siromašna ugljikohidratima. Čak dobro žive na hrani bez ugljikohidrata. Ipak ugljikohidrati mogu biti izvrstan izvor kalorija i time su važan sastojak mačje hrane. 
Vlakna, koja se nalaze u posebnoj grupi ugljikohidrata, imaju važnu ulogu u probavi kod ljudi, a mogu biti važni i za mačju probavu. Studije su pokazale da uključivanje određenih vlakana, poput šećerne repe, u mačju prehranu može biti dobro za gastrointestinalno zdravlje mačaka. 
Vitamini Vitamini su organski spojevi koji pomažu u reguliranju tjelesnih funkcija. Većina vitamina ne može se sintetizirati u tijelu i zato se moraju uzimati kroz hranu. 
Vitamini se mogu podijeliti u dvije grupe: 
Topivi u mastima 
Topivi u vodi 
Vitamini topivi u mastima A, D, E i K pohranjeni su u masnom tkivu na tijelu. Budući da se mogu pohraniti, manja je opasnost da će vaša mačka osjetiti njihov nedostak ako ih ne uzima određeno vrijeme. 
Istovremeno, postoji opasnost da mačka pohrani previše vitamina. Na primjer, ako je hranite velikim količinama svježe jetre, imati će višak vitamina A i patiti od hipervitaminoze. Ako imate zdravu mačku nemojte joj dodavati vitamine u hranu. Dodatni vitamini mogu izazvati više problema nego što će ih spriječiti. 
Vitamini topivi u vodi ne mogu se pohraniti već se moraju uzimati redovito najbolje svaki dan. Ljudi trebaju vitamin C u svojoj ishrani, no mačke ga mogu sintetizirati u svojim tijelima. Mačkama u prehrani trebaju B vitamini: vitamin B1 (tiamin), vitamin B2 (riboflavin), vitamin B6 i vitamin B12 (kobalmin). 
Minerali Minerali su anorganske tvari, koje se mogu podijeliti u makrominerale i mikrominerale (poznati i kao elementi u tragovima. Različiti minerali imaju različite uloge u metabolizmu i tjelesnim funkcijama. Kalcij i fosfor su glavni minerali u građi kostiju i zubi. Količina i omjeri kalcija i fosfora jako su važni za zdravlje vaše mačke. 
Vašoj mački su potrebni i: 
Kalij 
Natrij 
Klor 
Magnezij 
Elementi u tragovima kao što su željezo, bakar, mangan, cink i selen 
Voda Voda se lako zaboravi kad se govori o hranjivim tvarima, ali ona je bitni dio prehrane vaše mačke. 
Voda ima mnogo uloga u tijelu: 
Ona je otapalo i uključena je u kompleksnu kemiju metabolizma stanice. 
Glavni je sastojak krvi i prenosi kisik i hranjive tvari u tijelu. Također odnosi ugljični dioksid i metabolite iz tijela. 
Pridonose reguliranju tjelesne temperature 
Bitna je za probavljanje hranjivih tvari i eliminiranje nečistoća kroz bubrege. 
Svojoj mački uvijek osigurajte dovoljno čiste i svježe vode, posebno ako je hranite suhom hranom. 
Mačka nije pas 
Mačka je posebna, bar što se tiče prehrambenih potreba. Ona se razlikuje od ostalih sisavaca, poput psa, jer ovisi o hrani životinjskog porijekla. Njeno je tijelo prilagođeno isključivo mesnoj prehrani. 
Mačke prirodno odabiru kvalitetnu hranu, bogatu bjelančeviinama. Tome je tako zbog njenih velikih potreba za bjelančevinama metabolizam joj se ne može prilagoditi niskom unosu bjelančevina. 
Mačke ovise o nekim posebnim hranjivim tvarima koje se mogu naći samo u hrani životinjskog porijekla. Na primjer, mačke moraju dobiti aminokiseline arginin i taurin te esencijalne masne kiseline arahidonska kiselina te vitamin A. 
U prirodi mačke jedu hranu bogatu bjelančevinama i siromašnu ugljikohidratima. Ugljikohidrati nisu nužni mačkama iako su koristan izvor kalorija. Mačke ne podnose dobro velike količine ugljikohidrata i zato bi se morao kontrolirati njihov unos. 
Svojoj mački dajite potpunu hranu koja je pripremljena posebno za mačke. Ta hrana pripremljena je prema jedinstvenim prehrambenim potrebama mačke. 
Kupovna gotova hrana za kućne ljubimce 
Gotova hrana za kućne ljubimce od renomiranih proizvođača ima zajamčene hranjivost, kvalitetu i sigurnost. Postoje dvije osnovne grupe gotove hrane, a razlikuju se prema udjelu vode. 
Mokra hrana u konzervama prisutna je već niz godina, u mnogo različitih mesnih ili ribljih pripravaka. Odnedavno je mokra hrana dostupna i pakirana u posudicama i vrećicama, u količinama dostatnim za jedan obrok. One su napravljene kako bi svaki obrok bio svjež. Suha hrana ima veću koncentraciju hranjivih tvari nego mokra hrana i praktičnija je za upotrebu. 
Možete hraniti svoju mačku samo mokrom ili samo suhom hranom ili kombinirano kakogod vaša mačka više voli. Nemojte joj zaboraviti osigurati dovoljno čiste vode, posebno ako joj dajete samo suhu hranu. 
Mlijeko 
Mlijeko nije nužni dio prehrane mačića nakon što on prestane sisati. Mnoge odrasle mačke uživaju u tanjuriću mlijeka, ali ne podnose sve mlijeko u svojoj prehrani. 
Neke odrasle mačke (kao i ljudi) ne podnose laktozu. Nedostaje im enzim potreban za probavljanje mliječnog šećera laktoze i može im se javiti proljev. Ako ne znate podnosi li vaša mačka laktozu, dajte joj posebno mačje mlijeko koje ima manje laktoze. 
Mačići 
Prije nego prestanu sisati, mačići ovise o mlijeku svoje majke. Jednom kad prestane sisati, vaš mačić je potpuno ovisan o vama. 
Uravnotežena prehrana ključna je za zdravi rast i razvoj mlade mačke. To će je pripremiti za dugi, aktivan i zdrav život. Osigurajte u njenoj prehrani dovoljno bjelančevina, masti, vitamina i minerala u pravim omjerima. 
Prestanak sisanja U prvim tjednima svog života, mačići su potpuno ovisni o majčinu mlijeku i ne treba im nikakva druga hrana. 
Ponekad majčinog mlijeka nema dovoljno, i u tom slučaju hranite svoje mačiće posebno proizvedenim nadomjestkom mlijeka za mačke (možete ga nabaviti kod veterinara) u redovitim razmacima danju i noću. Ne koristite kravlje ili kozje mlijeko ona imaju vrlo različite prehrambene sastojke od mačjeg mlijeka i nisu dobra za mačiće. 
U trećem ili četvrtom tjednu života, mačiće sve više zanima njihova okolina. To uključuje i čvrstu hranu njihove majke. Kad im prvi put date čvrstu hranu, morate je dobro isjeckati ili natopiti ako je to suha hrana i dati im je u plitkoj zdjelici. Naravno, najbolje je koristiti hranu pripremljenu posebno za mačiće. Postupno će jesti sve više i više čvrste hrane dok potpuno ne prestanu sisati, dobi od otprilike osam tjedana. 
Mačići bez majke 
Hraniti mačiće siročad poseban je problem. Mačići bez majke imaju dvije vitalne potrebe: 
Prikladnu okolinu 
Prikladnu prehranu 
Mačići moraju biti u toplom. U prvom tjednu, inkubator će najbolje kontrolirati temperaturu, ali i grijaća lampa ili boca tople vode umotana u pokrivače biti će dovoljni. U prva tri tjedna njihova života mačiće treba podraživati kako bi obavljali nuždu. Možete oponašati majku mačku i podraživati anogenitalno područje tako što ćete mokrim komadićem pamučne vate nježno trljati anus, genitalno područje i trbuh. 
Mačići mlađi od tjedan dana moraju se hraniti šest puta na dan, ili svaka četiri sata, danju i noću. Mlijeko njihove majke je bogatije kalorijama, bjelančevinama i laktozom od kravljeg i kozjeg mlijeka. 
Zbog toga ih se ne može hraniti običnim mlijekom, nego nabavite posebni nadomjestak mlijeka za mačke, a naći ćete ga kod uzgajivača i veterinara. Polako hranite mačiće malom špricom. Mlijeko mora uvijek biti svježe pripremljeno i temperature oko 38 C (tjelesna temperatura). S otprilike tri tjedna starosti, mačići počinju sve više i više istraživati svoju okolinu. Sad bi već mogli sami piti svoj nadomjestak mlijeka iz posudice, te čak grickati čvrstu hranu. Dajte malim mačićima kolikogod hoće hrane u ovoj fazi života oni će se rijetko prejesti. Neka to bude ukusna, kalorična i hranjiva hrana za mačiće. 
S oko osam tjedana starosti, mačići više ne trebaju mlijeko. 
Rast mačića Za rast treba mnogo energije. Mačiću treba četiri puta više kalorija po kilogramu tjelesne mase nego odrasloj mački. S druge strane, želudac mačića je mnogo manji nego kod odrasle mačke u početku ne mnogo veći od nokta tako da njihova hrana mora biti posebno bogata kalorijama i hranjivim tvarima. Kako bi osigurali da vaš mačić dobija dovoljno hrane, dajte mu da jede koliko hoće. I kao i uvijek, neka ima dovoljno svježe vode. 
Mačići moraju imati uravnoteženu prehranu. Treba im više bjelančevina nego odrasloj mački, a te bjelančevine moraju imati prave aminokiseline potrebne za rast. Također im treba određenih vitamina i minerala u pravim količinama i omjerima za zdrave kosti i zubi. Kupljena gotova hrana za mačiće zadovoljit će njihove složene prehrambene potrebe. Posavjetujte se s veterinarom ili uzgajivačem oko odabira kvalitetne hrane. 
S osam do devet mjeseci mačićima se može postupno uvoditi tri ili četiri puta dnevno hrana pripremljena za odrasle mačke. Većina mačaka dosegne svoju zrelu težinu do prvog rođendana, iako mužjacima za to treba malo duže nego ženkama. 
Do kraja prve godine, vaša mačka bi trebala jesti hranu za odrasle mačke. Sada joj možete davati obroke samo dva puta dnevno. Ipak, ne zaboravite da nekoliko manjih obroka dnevno više odgovara prirodi mačaka. 
Dolazak mačića u vaš dom Promjena doma izuzetno je stresna za mačića. Olakšajte mu prijelaz tako što ćete stvoriti kontinuitet. Od prethodnog vlasnika doznajte sve o njegovim prehrambenim navikama koju vrstu hrane je jeo, kad i koliko često. Ne žurite s promjenama njegove prehrane, pričekajte dok se ne smjesti i onda mu postupno mijenjajte ishranu kroz tri do četiri dana. 
Po dolasku u novi dom, mačić može imati želučanih problema ili proljev tek je napustio svoju majku i bačen je u novi, strani prostor. Ako se proljev nastavi i nakon 24 sata ili postane jači, posavjetujte se sa veterinarom. 
Dajte mačiću njegove posude za hranu i vodu. One se moraju redovno čistiti, ali ne s obiteljskim posuđem. Neka uvijek ima svježe vode. Mačiću koji je prestao sisati trebaju četiri ili pet obroka dnevno neka jede koliko hoće. S osam do devet mjeseci, smanjite učestalost davanja obroka na dva dnevno, iako nekoliko manjih obroka dnevno više odgovara prirodi mačaka. 
Mačići jako brzo rastu. Njihov tek i potreba za hranom također se brzo povećavaju i morate prema tome povećavati i količine hrane koje im dajete. Dobro pravilo je sljedeće: ostavite mačiću hranu 20 do 30 minuta i onda bacite ono što nije pojeo. Otkrit ćete da muški mačići jedu više i rastu brže od ženskih mačića. Mužjaci mačaka obično su i teži kad odrastu. 
Odrasle mačke 
Količina hrane koju mačka treba razlikuje se ovisno o njenoj veličini, aktivnosti i općem stanju. Posavjetujte se s veterinarom koliko bi vaša mačka trebala jesti. 
Znanstvene studije pokazuju da, kad im je omogućen stalan pristup hrani, mačke radije jedu manje, ali češće preko cijelog dana i noći. Većina se mačaka, ipak, lako privikne na rasporede hranjenja koje uvode njihovi vlasnici. Obično se mačke hrane dvaput dnevno. 
Mačke imaju jako određen ukus i mogu biti vrlo zahtjevne. Za razliku od pasa, mačka neće jesti hranu koju ne voli čak i ako gladuje. 
Voda je važan dio mačje prehrane. Osigurajte joj dovoljno vode, posebno ako jede suhu hranu. Pripazite koliko pije vaša mačka. Odmah je odvedite veterinaru ako naglo promjeni količinu vode koju pije takve promjene mogu biti simptomi raznih zdravstvenih problema. Držite ipak na umu da mačke ne piju samo iz svoje zdjelice za vodu one piju u lokvama vani, pod slavinama ili čak i iz zahodske školjke. 
Iako većina mačaka jede koliko im je potrebno, neke ipak postanu pretile. Ako imate pretilu mačku, smanjite joj količinu hrane i prestanite joj davati poslastice između obroka. Neka je ni susjedi ne hrane bez vašeg znanja Neaktivne kućne mačke više naginju pretilosti nego aktivne mačke koje trče uokolo kuće zato se igrajte sa svojom mačkom kako bi bila aktivnija, a time i mršavija. 
Posavjetujte se s veterinarom ako je vaša mačka jako pretila. On će vam predložiti posebni režim za smanjenje težine i niskokaloričnu djetu. Neka mačka gubi težinu postupno, a nikad je nemojte podvrgavati strogim restrikcijskim dijetama jer to može biti opasno, a ponekad čak i fatalno za neke mačke. 
Skotne mačke 
Mislite li da imate skotnu mačku, posavjetujte se s veterinarom. Za vrijeme trudnoće, vašoj mački će trebati više hrane uključujući i posebnu hranu koja će omogućiti rast njenim mačićima. Nadalje, za razliku od većine ostalih skotnih životinja, koje se nadebljaju na kraju trudnoće, skotna mačka će povećati unos hrane skoro odmah nakon parenja. Ona će polako jesti sve više, a u zadnja dva tjedna njene trudnoće (koja traje devet tjedana), može jesti i dva puta više hrane nego inače. Vaša mačka planira i učinkovito pohranjuje dodatne kalorije u svoje tijelo kako bi ih koristila kasnije tijekom trudnoće i dojenja, kad joj može biti teže jesti dovoljno. 
Za vrijeme cijelog trajanja trudnoće i dojenja dajite svojoj mački kolikogod hoće hrane. Najbolje je ako joj se daje posebna koncentrirana hrana jer je kapacitet njenog želuca ograničen kad joj je trbuh pun mačića. Hrana mora biti koncentrirana tako da pojede koliko joj je potrebno. Za vrijeme dojenja, neka joj je hrana dostupna i preko noći. 
Kalorijske potrebe mačke koja doji zavise i o broju mačića i njenoj dobi. Ovi čimbenici utječu na količinu mlijeka koje stvara. Do kraja petog ili šestog tjedna nakon porođaja, količina hrane koju uzimaju mačka i mačići može biti i triput veća od one potrebne normalnoj odrasloj mački. Hranite je tim većim količinama dok god mačići ne prestaju sisati, a onda joj postupno smanjujte količine dok ne dođe na normalne obroke. 
Opće stanje i zdravlje majke mačke najbolje pokazuje dobija li ona dovoljno hrane. Pripazite na znakove gubitka težine i tome prilagodite obroke. 
Mačići obično počnu jesti čvrstu hranu s oko četiri tjedna, iako ne bi trebali prestati sisati do osmog tjedna starosti. 
Stare mačke 
Zadnjih destljeća produžila se očekivana dužina trajanja života kod mačaka. To je rezultat napretka veterinarske medicine, sprečavanja ozbiljnih bolesti i poboljšanja njege i prehrane kućnih ljubimaca. Dajete li svojoj staroj mački prikladnu hranu, možete joj pomoći da doživi dug i kvalitetan život. Prava prehrana sprečava bolesti i odgovara posebnim potrebama starih mačaka. 
Ljudi i psi pokazuju svoje godine sjedinama između ostalog. Mačke ne. Stare mačke manje mjenjaju izgled i ponašanje, i ponekad je teško vidjeti kad je mačka ostarila. Većina stručnjaka smatra da se metabolizam mačke mijenja u sedmoj do osmoj godini života tada se ona može smatrati starom. To je i vrijeme kad se češće dijagnoziraju bolesti povezane s visokom životnom dobi poput problema sa zubima i otkazivanja rada bubrega. 
Rašireno je mišljenje da stare mačke kao i stari psi i ljudi postaju sporije i deblje. Znanstvena istraživanja Centra za prehranu ljubimaca Waltham pokazala su da će starije mačke često gubiti na težini. Zato jer teže probavljaju bjelančevine i masti, dobijaju manje kalorija iz hrane. Ako stara mačka ima stalno hranu na raspolaganju, možda će to nadoknaditi tako što će više jesti. Ipak, ako je njihov unos hrane ograničen ili ne mogu jesti dovoljno velike količine, možda neće zadovoljiti svoje potrebe. Tada mogu početi gubiti na težini, a to će se dogoditi ako jedu standardnu hranu za odrasle mačke. 
Dajte mršavoj staroj mački hrane koliko hoće. Hranite je koncentriranom hranom za stare mačke koja sadrži kvalitetne hranjive tvari u pravim količinama. Ako je vaša stara mačka vrlo mršava ili mršavi posavjetujte se s veterinarom jer možda ima i neki drugi problem. 
Redovito provjeravajte stanje i težinu svoje mačke. To je lako s redovitim vaganjima i odlaskom veterinaru. Neke stare mačke mogu biti pretile i treba im redukcijska dijeta kako bi smršavile. 
Stare mačke često imaju problema sa zubima koji mogu uzrokovati bol i gubitak zuba. Ove probleme treba rješavati veterinar. U međuvremenu pomozite svojoj mački ako ima upale u ustima tako što ćete dobro navlažiti i nasjeckati njenu hranu. 
Nažalost, postoje bolesti koje češće pogađaju stare mačke. Neke od njih su hipertirodizam, dijabetes mellitus (obje su poremećaji u radu endokrinih žlijezda) te otkazivanje bubrega. Redovito vodite mačku veterinaru na preglede i osigurajte da se ti problemi otkriju što je prije moguće. 
Omiljena hrana 
Ukusno, u kontekstu mačje hrane znači samo koliko se mački sviđa ta hrana. Mačke su poznate po osjetljivosti prema ukusu hrane. Često se opisuju kao izbirljive. Neke mačke neće jesti hranu koju ne vole čak i ako gladuju. 
Ukus je individualan, čak i za mačke. Rašireno je mišljenje da mačke radije jedu ribu nego meso. Ali studije su pokazale da neke mačke vole ribu, a druge je jednostavno odbijaju. Naposlijetku, mačka će vam pokazati što voli, tako što će nešto jesti, a nešto neće. 
Neka proba više različitih okusa gotove hrane. Postoji širok izbor mokre hrane različite strukture, poput komadića u umaku ili želeu. Postoji i suha hrana različitih okusa i oblika. Dajte joj hranu različitih okusa i strukture kako bi bila manje izbirljiva i spremnija prihvatiti novu hranu. Većina mačaka voli raznoliku prehranu i rado jede novu vrstu hrane. 
Ako su pod stresom, većina mačaka radije jede hranu na koju su navikle. Možda vaša mačka gubi tek ako osjeti da se poremetio prirodni red u njenom životu. Ako se naprimjer obitelj seli ili je ona smještena u stranom domu ili u kuću dođe beba ili novi ljubimac sve su joj to vrlo stresne situacije. Kad je pod stresom pružite joj dovoljno nježnosti i pažnje kako bi ponovo stekla osjećaj sigurnosti. 
Ako mački morate dati hranu koju ona ne voli na primjer, posebnu hranu koju je prepisao veterinar učinite to polako. Pomiješajte malo nove hrane u onu koju ona voli, povećavajući razmjere svakodnevno, dok se potpuno ne prebaci na novu hranu. Promjena prehrane mačke može biti problem, ali upornošču i stpljivošću može se napraviti skoro sve. 
Većina mačaka ne voli hladnu hranu, tek izvađenu iz hladnjaka. Više vole hranu sobne temperature, koja je slična njihovoj temperaturi ili temperaturi svježeg plijena. (Možda je to ostatak navike iz lovačkih dana morale su biti sigurne da jedu samo svježi plijen) Ako držite konzerve hrane u hladnjaku, neka se one ugriju na sobnoj temperaturi. Ako mačka još uvijek ne želi jesti ugrijte hranu na oko 35 C (ali pazite da nije prevruća). Možete koristiti i hranu u vrećicama i posudicama dovoljnim za jedan obrok. 
Također, neka posude za hranu uvijek budu čiste miris ustajale hrane neke će mačke odbiti od hrane (a nije ugodno ni za ljude). 
Zdrava hrana 
Proteklih godina postali smo svjesni snažne veze između prehrane i zdravlja, i kod ljudi i kod ljubimaca. Shvaćamo da hrana mora biti potpuna i uravnotežena kako bi se osigurao normalni razvoj i aktivnost. Potpuna uravnotežena prehrana važna je za preenciju razvoja bolesti povezanih ili s manjkom ili s viškom jedne ili više hranjivih tvari. 
Nedavno je istraživan koncept dobre hrane ili pozitivne prehrane. Neka hrana i neki sastojci, kad se uzimaju kao dio normalne prehrane, mogu bit korisni za zdravlje i više od normalnih potreba. To može poboljšati zdravlje osobe i pomoći u sprečavanju razvoja bolesti. 
Proizvođači hrane za mačke istaživali su hranjive tvari koje, kad se uzimaju u okviru normalne mačje prehrane, mogu pomoći u jačanju prirodnog obrambenog mehanizma. Razvija se hrana za pomoć urinarnom traktu, gastrointstinalnim organima, oralnom i sveukupnom zdravlje. Porazgovarajte s veterinarom o ovim proizvodima. 
