Još jedan uspješno odrađen sastanak
Uspjeh sastanka uvelike ovisi o njegovom voditelju. Ako ocjenjujemo uspjeh 286. sastanka samo prema ovom kriteriju, onda je on bio i više nego uspješan Upravljanje sastankom u skladu sa svim zahtjevima uloge voditelja, mirnoća i prijateljski izraz lica karakteristike su Marijevog vodstva. Marijo je demonstrirao odlične preduvjete za daljni razvoj u ovoj ulozi, a kako će se razvijati njegove leadership vještine sasvim sigurno ćemo pratiti.
Diana nam je kao večerašnji voditelj tema za okruglim stolom postavila pitanja koja se primjenjuju u homepatiji. Za neznalice, homeopatija se bavi davanjem odgovora i tumačenja stvarnih razloga koji se kriju iza poteza i odluka ljudi. Ne znamo što je Diana zaključila o nama na osnovu naših odgovora, ali ono što smo saznali je kako bi se Marinko nastavio baviti kriminalnom tehnikom i da ima milijun eura u banci, kako se Marijana ne ljuti jednako na svog supruga i na druge ljude, ali i da je Nikolina po svojoj prirodi i nježna i blaga (a uz to i da ima vrt u Oborovu). Ali Saša je bio najuvjerljiviji i najsnalažljiviji. Argumentiran i jasno predstavljen odgovor popraćen humorom donijeli su kralju džungle nagradu za najboljeg govornika tema za okruglim stolom.
Održana su i dva govora. Svoj četvrti govor održao je Tonči, a postavljanjem pitanja Tko smo mi? poveo nas je na put otkrivanja porijekla ljudske vrste. Saznali smo kako čovjek ima 223 gena koja se nisu javila kod prethodnika homo sapiens - a i kako se tumači nastanak tih gena. Koliko smo prihvatili tumačenje o njihovom izvanzemaljskom podrijetlu, pitanje je. Ali ono oko čega smo se složili je kako nam je bilo drago vidjeti i čuti Tončija u ulozi govornika. Nadamo se da pauza do idućeg govora neće biti predugačka, te da će nas Tonči ubrzo počastiti novim nastupom.
Vrijednosti i vodstvo bili su tema drugog govora. Vedran je na vlastitom primjeru predsjednika IO kluba govorio o važnosti vrijednosti, etike i morala u ostvarenju njegovih ciljeva i ciljeva kluba. Kroz jasan primjer dva po vrijednosti različita kluba, uvjerio nas je zašto je vodstvo našeg kluba ispravno. Kako je Zvone primjetio prilikom ocjenjivanja govora, pred nama su bile prikazane sve odlike ispoliranog govornika sa solidnom i čvrstom bazom znanja.
Osim uspješno odrađenih govora i tema, sastanak je tekao po špranci. Tehnički dio tima za ocjenjivanje i ocjenjivači govora osvrnuli su se na tehničke greške u govorima i izrekli kritike, pohvale i sugestije, a za koje vjerujemo da će ih naši govornici poslušati i primijeniti u idućim govorima.
Broj naših članova povećan je na 27 Na ovom sastanku pojavila su se dva nova lica Saša i Marinko. Gosti su nas ugodno iznenadili jer su i prije dolaska zadovoljili sve formalne kriterije članstva. Na putu da postanu članovima dijelio ih je još samo pristanak većine prisutne ekipe. Kako to i obično biva, procedura glasanja bila je dugotrajna i neizvjesna. Pa smo tako i ovaj put jednoglasno i brzinski proširili našu grupu i poželjeli dobrodošlicu Marinku i Saši
Završetkom još jednog uspješnog sastanka druženje je službeno završeno, ali kako to i obično biva, razgovori u ugodnom društvu i nešto toplo nastavili su na alternativnoj lokaciji.
Prije nego što vam poželim ugodan tjedan važna obavijest za sve članove i goste Na idućem sastanku maškare preuzimaju ključeve naše dvorane Nemojte previše razmišljati smislite, sašijte ili jednostavno kupite maske i kostime i dođite na fašnik u dvoranu 6.
