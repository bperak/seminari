Turnir je zabilježio rekordan broj nastupa posebno u muškoj seniorskoj kategoriji u maču i floretu (u muškom maču je bilo skoro pedeset natjecatelja, a u muškom floretu skoro 30). S natjecateljima je podbacio ženski floret, gdje se prijavilo svega devet natjecateljica.
Nastupali su natjecatelji iz 10 različitih zemalja što je utjecalo i na jačinu turnira, a posebno se među strancima ističu Talijani i Francuzi koji do sada nisu nijednom sudjelovali na našim seniorskim turnirima.
' U utorak navečer su bile zaključene registracije za natjecatelje i kada smo počeli zbrajati prijave, shvatili smo da nas očekuje gomila posla. Turnir koji mora imati minimalno osam pisti za jednu kategoriju, je u Hrvatskoj potreban samo pri organizaciji svjetskih kupova i europskih i svjetskih prvenstava ', naglašava jedan od organizatora Filip Vuković.
Organizatori Ivan Matić i Filip Vuković zadovoljni su turnirom te naglašavaju kako su borbe bile izvrsne.
U muškom maču polufinalne borbe završile su s jednim tušem razlike. Tako Ivan Lovrić (SPLIT) nije ušao u finale, primivši tuš u dodatnoj minuti od Talijana Carla Federica Cortigianija. Jan Bidovec je za ulazak u finale pobijedio kolegu Jana Golubiča. U finalnoj borbi rezultatom 15:12 pobijedio je Talijana Carla Federica Cortigianija.
Bidovec je na turniru pokazao najbolju koncentraciju, te čak četiri eliminacije za redom gubio s 4 - 5 tuša razlike, da bi na kraju odnio pobjednu.
U ženskom maču je rumunjka Oana Puiu preokrenula rezultat u finalnoj borbi sa Slovenkom Evom Jezom, pobijedila rezultatom 15:11 i uzela prvo mjesto.
U muškom floretu, u prvom polufinalu Bojan Jovanović (ZŠM) ne nailazi na probleme s Mađarom Peter Zalabom. Ivan Komšić (ZŠM) za ulaz u finale izgubio je od Francuza Cedrika Serrija. U toj borbi se Ivan i teško ozlijedio što je u konačnici dovelo do toga da Hrvatska ima predstavnika manje na nadolazećem Grand Prixu u Veneciji.
U finalu s Francuzom Cedrikom Serrijem nakon 8 minuta uzbudljive borbe, Bojan Jovanović dolazi do rezultata 14:11. Nakon dva primljena tuša i dosuđenog crvenog kartona, pri rezultatu 14:14 Bojanu je nažalost popustila koncentracija i snaga, te je primio zadnji tuš za 15:14 i tako nažalost izgubio.
Za kraj Ivan i Filip zahvaljuju svima koji su pomogli i sudjelovali.
' Oduševila nas je dobra volja pojedinaca koji su uložili svoje vrijeme da ovaj vikend sude, pomažu oko tehničkog dijela turnira i na druge načine doprinesu kvaliteti natjecanja. Od srca im zahvaljujemo ', poručuje Ivan Matić.
' Cilj nam je iduće godine povećati broj natjecatelja po pojedinim kategorijama za barem 15 %. ', naglašava Filip Vuković.
