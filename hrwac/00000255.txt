Na blagdan Uzvišenja sv. Križa u 18.00 sati Nadbiskup je predvodio svetu misu u katedrali Sv. Vida. Uzvišenje svetoga Križa, Katedrala, 2012.
Draga braćo i sestre
Blagdan Uzvišenja svetoga Isusova križa ima svoju povijesnu i svoju teološku pozadinu. U povijesnom smislu taj je blagdan povezan s pronalaskom Isusova križa u Jeruzalemu, što predaje pripisuje carici Jeleni. Njezin sin car Konstantin, koji je kršćanstvu dao slobodu, sagradio je u Jeruzalemu jednu baziliku na Golgoti, na mjestu gdje je Isus umro, a drugu na mjestu gdje je bio ukopan. Posveta obiju bazilika bila je 13. rujna 313., a drugog dana narod je bio pozvan na čašćenje ostataka Isusova križa, koji je neraskidivo povezan s jednom i drugom crkvom. To je početak današnjeg blagdana Uzvišenja sv. Križa, koji se u Rimu slavio od VII. stoljeća. Dodatni poticaj za slavljenje ovog blagdana bilo je svečano vraćanje relikvija sv. Križa u Jeruzalem, nakon što ih je car Heraklije oteo iz ruku Perzijanaca, u čije su ruke bile pale nakon jedne bitke. Relikvije je kroz Jeruzalem do Golgote nosio sam car obučen u pokorničko odijelo.
Povijesna pozadina posebno svečanog slavljenja ovog blagdana u gradu Rijeci povezana je s ovim mjestom gdje se nalazi današnja katedrala sv. Vida. U srednjem vijeku na tom je mjestu stajala omanja crkva sv. Vida, uz čije se pročelje nalazio trijem s drvenim raspelom koje se sada čuva na glavnom oltaru katedrale. Jednog dana 1296. kockala se pod trijemom nekolicina riječkih građana, među kojima je bio i Petar Lončarić koji je, razjaren jer je u igri gubio, opsova Krista i bacio kamen na raspelo, koji je pogodio Kristov bok. Odmah je iz boka potekla krv, a pod bogohulnikom se otvorila zemlja i progutala ga cijelog, osim ruke kojom je bacio kamen. Riječki kapetan Rauber dao je javno spaliti ruku, a kao sjećanje na taj događaj postavio je mjedenu ruku ispod raspela. Od tada je riječko raspelo postalo cilj brojnih hodočašća i pobožnosti. Tako se u našem gradu sveti križ Isusov sve više štovao, kao i blagdan Uzvišenja svetog Križa.
Teološka je pozadina ovog blagdana također višeslojna. Prije svega riječ je o štovanju svetih relikvija, koje je u kršćanstvu bilo od starine veoma rašireno, a posebno u srednjem vijeku. Pored relikvija svetaca, posebnu se pozornost i štovanje posvećivalo Isusovim relikvijama, tj. svemu onome što je bilo u nekakvom doticaju s njegovim životom na zemlji, počevši od Betlehema, gdje je rođen, Nazareta, gdje je odrastao, i Jeruzalema, gdje je radi nas i našeg spasenja umro na križu i treći dan uskrsnuo od mrtvih. Jednako kao relikvije bila su čašćena i mjesta koja je on svojim rođenjem, životom i smrću obilježio i posvetio. A od svih relikvija bile su, naravno, najdragocjenije i zato najštovanije one svetoga Križa, na kojem je Isus umro i po dragovoljnom prihvaćanju smrti ušao u novi uskrsni života, otvorivši time svima koji u njega vjeruju mogućnost da također postanu dionicima njegove pobjede nad smrću i njegova uskrsnog života. Naime, sve što je on učinio, bilo je poradi nas i našeg spasenja. Radi toga se utjelovio i rodio, s nama solidarno dijelio tegobe zemaljskog života, dopustio da ga zlostavljaju i nepravedno osude na sramotnu smrt razapinjanjem na križu, gdje je smrt pobijedio tako da ona nema više konačne vlasti ni nad kime tko u njega vjeruje i nasljeduje ga. Zato su mjesto gdje je Isus izveo svoje spasiteljsko djelo, kao i ostaci križa na kojem je to učinio, pa i platna u koje je bio umotan, bili i ostali na velikoj cijeni i u velikom štovanju svih kršćana. Relikvije sv. Križa bile su donesene u Rim, gdje je sagrađena posebna bazilika u kojoj se i danas čuvaju i po kojima je nazvana Santa Croce di Gerusaleme (Sveti jeruzalemski Križ).
Dublje teološko značenje današnjeg blagdana sadržano je u današnjim liturgijskim čitanjima. Prvo čitanje iz Knjige Brojeva donosi kazivanje o mjedenoj zmiji koje je nastalo kao sjećanje na pošast zmija za vrijeme boravka Izraelaca u pustinji. Opasnost od zmija bila je tako velika da je narod počeo sumnjati u Boga i Mojsija. Mojsije se u nevolji obratio Bogu za pomoć, a Bog mu je naredio da napravi zmiju od mjedi i stavi je na stup te pozove Izraelce da, kad ih zmije ujedu, pogledaju na mjedenu zmiju na stupu i bit će spašeni. To ipak nije značilo da će im pomoć sam pogled na zmiju, nego spasenje im je došlo po vjeri kojom su poslušali što im je Bog po Mojsiju obećao. Isus u Ivanovu evanđelju povezuje tu zgodu sa svojim raspećem na križu, pa kaže: I kao što je Mojsije podigao zmiju u pustinji tako ima biti podignut Sin Čovječji da svaki koji vjeruje u njemu ima život vječni (Iv 3, 14 - 15). Poruka je jasna: spašava nas vjera u Isusa Krista podignuta na križ
Sv. Pavao nam u čuvenom himnu iz poslanice Filipljanima prikazuje sve ono što je Krista dovelo do toga da se dadne podignuti i razapeti na stup križa. On se dragovoljno lišio svoga božanstva, uzeo lik sluge, postao nama sličan, ponizio sam sebe do smrti na križu. Sve je to učinio iz sinovska poslušnost svome nebeskom Ocu, koji je želio da njegov jedinorođeni Sin svojom žrtvom spasi svijet. Naime, kako bilježi sv. Ivan, Bog je tako ljubio svijet te je dao svoga Sina Jedinorođenca da nijedan koji u njega vjeruje ne propadne, nego da ima život vječni (Iv 3, 16). To dao nije se dogodilo bez slobodnog pristanka i sudjelovanja Božjeg jedinorođenog Sina. Isus je dragovoljno prihvatio ono što je bila volja njegova Oca, smatrajući njegovu volju svojom hranom (usp. Iv 4, 34).
Najdublje značenje Isusova križa jest dakle ljubav, ljubav Oca nebeskog prema nama i ljubav Isusova prema Ocu i prema nama. U tom smislu svako nam raspelo poručuje: Bog je toliko ljubio svijet te je dao svoga Sina da nijedan koji u njega vjeruje ne propadne To znači da je svako raspelo ne samo svjedočanstvo Božje ljubavi nego i poziv da povjerujemo u tu ljubav, da svojom ljubavlju uzvratimo na Božju ljubav. Uzdignuće Isusova križa je dakle uzdignuće ljubavi, Božje u Kristu prema nama i naše u Kristu prema Ocu i prema svima koje Otac i Sin ljube. S time se uzdiže i vjera, jer samo onaj koji povjeruje u onoga koji visi na križu, bit će spašen. Dakako, spašen u nadi, nadi u Krista koji je, kako kaže sv. Pavao, nada slave među vama (Kol 1, 27).
Uzvišenje svetoga Isusova križa poziv nam je također da sa svetim ponosom nosimo i pokazujemo križ na kojem nas je Isus spasio. Tim svetim znakom obilježeni smo na krštenju i po tome ucijepljeni u Krista i suobličeni njemu. Mnogi se svrstavaju pod razne druge, često Kristovu križu protivne znakove. Kršćanin se ne smije za takvima povoditi, nego do kraja ostati vjeran, od jutra do večeri, cijelog života, križu u kojem nam je svaka nada i svako spasenje.
Kao što je blagdan Tijelova neraskidivo povezan s otajstvom Isusove Posljednje večere na Veliki četvrta, tako je blagdan Uzvišenja svetoga Križa povezan s Velikim petkom, s Isusovom mukom i smrću. Crkva u Isusovoj kalvarijskoj žrtvi i u euharistiji koja je njezin spomen-čin prepoznaje najdublje tajne svoje vjere, zapravo same njezine temelje. Zato ih i slavi dvostrukim blagdanima, dok Isusovo uskrsnuće slavi ne jedanput ili dvaput u godini, nego svake nedjelje, jer ono daje konačni smisao Isusovoj žrtvi i svemu što je on učinio za naše spasenje, a time i cijelom našem životu. Amen.
