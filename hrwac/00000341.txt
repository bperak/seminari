Arhiva novosti
Iz arhivske građe upoznati povijest svoje obitelji
KANFANAR - Udruga za promicanje kulturnog nasljeđa Općine Kanfanar »Dvegrajci« organizirala je u suradnji sa županijskom ispostavom Državnog arhiva iz Pazina predstavljanje arhivske građe Kanfanarštine. Od starih knjiga koje se čuvaju u pazinskom arhivu najznačajniji je Dvigradski statut, koji s latinskog na hrvatski prevodi ravnatelj mr. Jakov Jelinčić. Uz ovaj dragocjeni spis, mr. Jelinčić je sa svojom suradnicom Tajanom Ujčić Kanfanarcima predstavio stare matične knjige i knjigu stanja duša kanfanarske župe, kao i razne druge stare spise i bilješke, među kojima ima i još neotvorenih oporuka, jer se odnose na nasljednike koji su umrli ili iselili s nepoznatim mjestom boravka. Dvigrad je bio važno središte na putu između mora i središnje Istre pa je imao i svoje bilježnike, čemu možemo zahvaliti bogatu ostavštinu starih spisa. Sudionici predstavljanja mogli su, što nije tako česta prigoda, iz starih knjiga iščitati povijest svojih obitelji, a pomoć su im uz stručnjake iz arhiva pružili župnici Kanfanara i Žminja, Zorko Ritoša i Janko Gortan, koji su također bili nazočni predstavljanju.
A. P. Glas Istre
Dvije nove knjige
objavljeno: 14.09.1998.
POREČ - Akti XIII. međunarodnog kongresa za ranokršćanski arheologiju, koji je prije četiri godine održan u Splitu i Poreču, trebali su odavno izaći iz tiska, ali zakazali su sponzori i financijeri, rekao je dr. Emilio Marin, direktor Arheološkog muzeja u Splitu i jedan od urednika knjige. Ipak, u tisku je prvi od tri toma, a Marin se nada da će do kraja izaći i druga dva, od ukupno 2500 stranica.
U porečkom Zavičajnom muzeju predstavljene su zapravo »špalte« prve knjige... »Nategnuta promocija«, ali iznimno prigodna na dan proslave uvrštenja Eufrazijane na UNESCO-vu listu. Naime, u jednom od svečarskih slova, objavljenih u prvom tomu, prvi puta je javno, prije četiri godine, spomenuta činjenica da je pokrenut postupak uvrštenja Eufrazijane. Za XIII. kongres Vatikan je prigodno izradio poštanske marke redom s motivima iz Eufrazijane, a na dan proslave njezina uvrštenja, na prigodnim kovertama stoje poštanske marke tiskane za Kongres u Hrvatskoj - nabrojio je Marin, zaključujući: »Eufrazijana je pretekla Akte XIII. kongresa«. Dva poludovršena primjerka prvog toma »Akata« dr. Emilio Marin, direktor Arheološkog muzeja u Splitu, darovao je porečkom muzeju i porečkom gradonačelniku.
»Ova zavičajna čitanka ne može se mjeriti s Aktima kongresa«, rekao je dr. Josip Bratulić, promovirajući zbornik »Kanfanar i Kanfanarština«. Govoreći o kulturnopovijesnoj baštini Kanfanarštine u svjetlu proslave uvrštenja Eufrazijane na listu UNESCO-a, Bratulić je zavapio: »Kakva bi to sreća bila da je Dvigrad uspio sačuvati barem elementarni život do današnjih dana«. Zbornik o Kanfanarštini, rečeno je, knjiga je bez znanstvanih pretenzija, načinjena s ljubavlju prema zavičaju, kakvu bi trebao imati svaki istarski kraj.
O zborniku je na svoj, jedinstveni način govorio i akademik Branko Fučić, napomenuvši da svojim doprinosom u knjizi »... nije htio gnjaviti trinaestom nogom stonoge«, već je tekst napisao tako da ga može razumjeti široki krug čitatelja. Pisao je o »Šarenom majstoru« i o tome na promociji govorio živo, sažeto i kratko, mjereći sam sebi vrijeme. A prigoda je bila barem dvostruka, jer je toga dana akademik navršio 78 godina.
Nakon promocije dvaju knjiga u Zavičajnom muzeju prikazan je i video film o Eufrazijani, te film o istarskoj baštini, zajednički rad dr Radovana Ivančevića i Arsena Dedića.
S. MATEJČIĆ Glas Istre
Prezentacija knjige " Kanfanar i Kanfanarština "
objavljeno: 21.03.1998.
O knjizi će govoriti akademik dr. Josip Bratulić.
Prezentacija će se održati u prostorijama O. Š. " Petra Studenca " u Kanfanaru.
