60 GODINA POSTOJANJA NAŠEG DOMA
Dom je počeo djelovati 1946. kao ustanova za smještaj grafičkih kadrova pri Grafičkoj školi. Đački dom bio je smješten u prostorijama bivšeg Državnog grafičkog poduzeća na Radničkoj cesti 28. Dom je 23. studenoga 1946. g. preseljen iz dotadašnjih neprikladnih prostorija na Kaptol 27. Tu su bili stvoreni daleko bolji higijenski i odgojni uvjeti za učenike, ali s vrlo skromnim inventarom i opremom. Učenici su još dosta dugo spavali u prenatrpanim spavaonicama, čak po dvojica u krevetu, bez prostorije za učenje, s vrlo malom i neprikladnom blagovaonicom.
S obzirom na već priličan broj učenika iz ostalih republika, postavljen je zahtjev da financiranje preuzme Savezna vlada, što je i učinjeno 1. ožujka 1947. godine. Dom je osnovan kao proračunska ustanova sa samostalnim financiranjem pod nazivom Đački dom Grafičke škole u Zagrebu, 29. prosinca 1952. godine na sadašnjoj lokaciji Trg Marka Marulića 6. Osnivanje Doma potaknuli su nositelji tadašnje grafičke industrije Vjesnik i Grafički zavod Hrvatske. U sjedištu Grafičkog zavoda Hrvatske u Frankopanskoj ulici tadašnji su pitomci Doma obavljali praktičnu nastavu.
Godine 1962. Grafička škola seli sa lokacije na Trgu Maršala Tita na lokaciju Žitnjak, gdje je osnovan Grafički školski centar za obrazovanje grafičkih radnika svih profila. U sklopu Grafičkog školskog centra djelovali su i Srednja grafička škola i Đački dom koji je ostao na istoj lokaciji.
Sadašnji dom osnovan je odlukom Skupštine Grada Zagreba od 12. srpnja 1991. godine i od tada djeluje kao samostalna odgojno-obrazovna ustanova pod nazivom Đački dom Antuna Gustava Matoša. Godine 1993. dom mijenja naziv u Dom učenika srednjih škola Antun Gustav Matoš, kojeg i danas nosi.
U Domu se nalaze učenici iz različitih krajeva naše države kao i učenici iz cijeloga svijeta koji pohađaju zagrebačke srednje škole.
U trenutku osnivanja Doma kapacitet je bio 150 kreveta. Muški korisnici bili su smješteni u 18 spavaonica, po 10 do 12 korisnika u sobi. Sanitarni čvorovi su bili po dva na prvom i drugom katu, dok je na trećem katu bio domarov stan. U to su vrijeme učenici dežurali na porti, pomagali u kuhinji, a u jesen kiselili kupus, skladištili krumpir i ostale namirnice za potrebe domske kuhinje.
Dom je generalno adaptiran 1986. godine za potrebe Univerzijade (1987.) kada je dobio obrise kakve ima danas. Dom je postao mješovit 2001. godine te od tada smješta i učenice. Zadnjih godina standard života učenika u domu je značajno podignut. 82 korisnika smješteno je u 15 spavaonica. Devet spavaonica ima vlastiti sanitarni čvor, a dva su zajednička sanitarna čvora na katovima. Također smo obogaćeni za glazbenu učionicu. U svaku je spavaonicu uveden Internet. Dom posjeduje knjižnicu s velikim fondom knjiga. Osim lektire nudimo i velik broj naslova lijepe književnosti. Ponosni smo na naše učenike jer pokazuju veliki interes za čitanje. Slobodno vrijeme naših učenika nastojimo osmisliti kroz bogatu ponudu izbornih aktivnosti; sportskih, umjetničkih i kulturnih. Među njima svatko može naći nešto za sebe.
