Nije potrebno povećanje visine premije AO 
Datum objave: 11.5.2012, 8:34 
SENADA OLEVIĆ, direktorica Uniqa osiguranja, Sarajevo 
[ Ermin Čengić ] 
Uniqa osiguranje posluje na tržištu BiH već desetljeće i pol. Ono što je konstanta od trenutka kad ovo osiguravajuće društvo ulazi u sastav austrijske Uniqa grupacije je tržišni rast koji je naročito primjetan u segmentu životnih osiguranja. Senada Olević, direktorica Uniqa osiguranja u ovom je društvu cijelo vrijeme tog tržišnog uspona koji je prošle godine rezultirao četvrtim mjestom među društvima za osiguranje, kako u BiH, tako i na nivou Federacije BiH. Sa predsjednicom Uprave Uniqe razgovarali smo o novim proizvodima, planovima za daljnji razvoj i postojećoj situaciji na tržištu osiguranja u BiH. 
Gospođo Olević, nedavno je obilježeno 15 godina poslovanja Uniqa osiguranja u BiH. Kakav je bio razvojni put Uniqa osiguranja i koje vrijednosti je ovo osiguravajuće društvo unijelo na tržište osiguranja u BiH? 
Ove godine obilježavamo 15 godina od nastanka osiguravajućeg društva koje se danas zove Uniqa osiguranje. Sve je počelo 1997. godine kada je osnovana osiguravajuća kuća Aurum, registrirana za obavljanje poslova neživotnih osiguranja. Krajem 2001. godine većinski dioničar postaje Raiffeisen Zentralbank iz Beča i tada društvo mijenja naziv u Raiffeisen osiguranje, a krajem 2002. godine registrira se za obavljanje poslova životnih osiguranja. Od 2005. godine Uniqa grupacija preuzima većinsko vlasništvo, i u lipnju 2006. godine zvanično mijenjamo ime u Uniqa osiguranje. Kada je riječ o vrijednostima koje je Uniqa osiguranje unijelo na tržište BiH, istakla bih našu orijentiranost ka zapošljavanju mladog i perspektivnog kadra, te ulaganje u njihovu edukaciju gdje smo sigurno iznad prosjeka kada je riječ o ulaganju u kadar u osiguranju. S obzirom da pripadamo europskoj grupaciji sa austrijskim predznakom koja posluje u više od 20 zemalja, smatram da smo unijeli određenu kvalitetu u pružanju financijskih usluga, a naši klijenti mogu računati na Uniqa osiguranje kao pouzdanog partnera i mogu biti sigurni u svoja ulaganja. U posljednje vrijeme mnogo ulažemo i u razvoj novih proizvoda, što je rezultiralo i činjenicom da smo određeni broj proizvoda upravo mi prvi put predstavili tržištu. Neki od tih proizvoda bili su osiguranje od operacija, osiguranje od teških bolesti i osiguranje nekretnina po dugoročnim kreditima. U periodu od 2009. do 2011. godine razvojem bankoproizvoda dali smo podstrek razvoju ovog segmenta tržišta, gdje smo danas tržišni lideri. Ovo bi ukratko bile osnovne vrijednosti koje je Uniqa osiguranje od svog nastanka pa do danas unijelo na tržište osiguranja BiHi sigurno je da ćemo se ovim putem kretati i u budućnosti. Možete li se osvrnuti na rezultate poslovanja Uniqa osiguranja u 2011. godini? 
S obzirom na ostvarene rezultate možemo reći da je protekla godina bila uspješna za Uniqa osiguranje. Sa premijom od blizu 40 milijuna KM, zauzeli smo četvrtu tržišnu poziciju, kako u FBiH, tako i na tržištu BiH. To smatramo velikim uspjehom, s obzirom na vrlo mali udio obveznih osiguranja u našem ukupnom portfelju, gdje osiguranja automobilske odgovornosti učestvuju samo sa 14 posto. Naš rast ostvaren je po ostalim vrstama neživotnih osiguranja, te po životnom osiguranju u kojem trenutno zauzimamo i drugu poziciju na tržištu. Tržišni udio na području Federacije iznosi 11,2 posto što predstavlja povećanje tržišnog učešća od 1,2 posto. Pored navedenog, unatoč vrlo teškom ekonomskom okruženju u 2011. godini, proširili smo našu poslovnu mrežu i trenutno smo prisutni na 45 prodajnih mjesta, što je rezultiralo i povećanjem broja zaposlenih. Uzimajući u obzir ekonomske uvijete u kojima poslujemo te ostvarene rezultate, možemo sa sigurnošću tvrditi da je 2011. godina bila uspješna godina za Uniqa osiguranje. 
Kakvi su financijski rezultati poslovanja i ostvarena dobit? 
Ukupna premija iznosila je 39,9 milijuna KM. Bruto prihodi bili su 44,4 milijuna KM, a rashodi 43,8 milijuna KM, što nas dovodi i do ostvarene dobiti od 609 tisuća KM. Ostvareno je i značajno povećanje rezervi, koje iznose 73 milijuna KM dok je ukupna aktiva 92 milijuna KM. To su sve pokazatelji strategije koja za svoju posljedicu ima kontinuirani rast, ali i jačanje tehničkih rezervi i rezervi sigurnosti što na koncu govori o pouzdanosti kompanije. 
Kakav je vaš komentar postignutih rezultata na tržištu osiguranja u BiH gdje je ostvareno oko 488 milijuna KM premijskog prihoda uz porast od nekih 3,4 posto na nivou BiH i nešto manje na nivou Federacije? Može li se govoriti o tome da ovo tržište, zbog niskog opsega premijskog prihoda, i u kriznim vremenima ima veliki potencijal za rast? 
Tržište BiH s opsegom premije od 488 milijuna KM je vrlo malo tržište, i dalje nerazvijeno, segmentirano i podijeljeno na tri ekonomske cjeline sa različitom zakonskom regulativom. Ipak, ohrabruje činjenica da je i u uvjetima ekonomske krize tržište osiguranja pokazalo određeni otpor u smislu da nije dolazilo do pada tržišta, što je slučaj s ostalim financijskim segmentima. To je pozitivna i ohrabrujuća stvar, što je donekle i razumljivo ako uzmemo u obzir nizak nivo učešća premije u ukupnom GDP-u od oko 2,15 posto. Prosječna premija je i dalje niska, ali sa stanovišta pokrivenosti tržišta osiguranjem, govorimo o potentnom tržištu, gdje postoji potencijal za daljnji razvoj. 
Uniqa osiguranje je dostiglo četvrtu poziciju na tržištu, a najavili ste plan da idete na drugo mjesto, s povećanjem premije tijekom naredne tri godine na nivo od 70 milijuna KM. Kako planirate ostvariti ovaj rast i u kojem segmentu osiguranja? 
Najavljeni plan predstavlja naš optimističan pristup daljem razvoju tržišta i općenito ekonomske situacije. Te projekcije su napravljene uz očekivanja promjena ekonomskog okruženja i uz pozitivne pomake. Želim vjerovati da će se situacija u narednom periodu promijeniti. Mi jesmo projicirali blagu stagnaciju tržišta u 2012. godini, ali do 2013. godine smo projicirali i ekonomski rast i rast tržišta osiguranja. U tim okvirima smo napravili i projekcije razvoja sa strategijom koja podrazumijeva višestruki rast u odnosu na prosječni tržišni rast. Kad je u pitanju struktura portfelja, planirali smo rast po svim vrstama osiguranja, ali sa značajnijim rastom i povećanjem udjela životnih osiguranja. 
Je li na tržištu BiH moguće ostvariti stabilan porast, naročito u segmentu osiguranja automobilske odgovornosti, potpuno se pridržavajući premijskog sustava i uvjeta osiguranja? 
Ovo je najnestabilniji portfelj i gotovo da je nemoguće ostvariti rast tog portfelja po premijskom sistemu i provizijskim stopama koje su predviđene. Jedina opcija eventualnog ostvarenja rasta je u jednom malom segmentu, i to ukoliko imate ekstenzivno širenje mreže, što opet podrazumijeva dodatna ulaganja. Ali tu je riječ i o vrlo jednostavnom postupku, gdje je pravilo ako imate veća davanja, veći vam je i rast. Dok se ne pokrenu određene mjere protiv društava koja krše premijski sustav, smatram da se ni situacija neće promijeniti. 
Je li rješenje, po vašem mišljenju, u mijenjaju postojećeg premijskog sustava osiguranja od automobilske odgovornosti, s obzirom na nekoliko inicijativa za njegovu izmjenu ili bi se njegovom potpunom primjenom postigao sličan efekt koji se želi postići izmjenama? 
Mi nemamo statistiku prema kojoj bi mogli zaključiti da li je potrebno povećanje premijskog sustava AO. Nemamo statističke podatke iz kojih bi mogli izvući da je trenutačna, zakonom propisana, visina premije AO nedostatna za pokriće šteta. Naprotiv, sa trenutnom situacijom na tržištu i visokim vidovima povrata, čini se da je premija dostatna i ne smatram da je potrebno povećavati premiju AO. Potrebno je samo primijeniti postojeći premijski sustav. 
Kako biste ocijenili konkurentske odnose na tržištu osiguranja u BiH? Jesu li u protekloj godini stvari pomaknute nabolje ili tržište i dalje karakterizira nelojalna konkurencija? 
Situacija se ciklično ponavlja. Ona nije bolja, samo ima faze u kojima se na određeni period zaustavi jedan izuzetno negativan trend, kada on prelazi sve granice ekonomskog rezona za davanja i povrate koji se vrše po autoodgovornosti. Kada promatramo prethodnu godinu, situacija nije bolja, davanja su i dalje visoka i sigurno nisu na tragu onoga što je zakonom propisano i dogovoreno na Udruženju. Mi najviše govorimo o autoodgovornosti zato što je to osiguranje najzastupljenije u ukupnom portfelju i kod većine društava, ali ista ili vrlo slična situacija je i u ostalim vrstama osiguranja. U kojoj mjeri ste zadovoljni radom Agencije za nadzor osiguranja F BiH te Udruženja društava za osiguranje F BiH? 
Agencija za nadzor trebala bi stvoriti efikasniji sustav kontrole rada osiguravajućih društava. To je ono što bi Agencija, sa svoje strane, mogla uraditi u narednom periodu. S druge strane, potrebne su određene izmjene zakonske regulative kako bi Agencija mogla ostvariti svoju kontrolnu ulogu. Kada je riječ o Udruženju, smatram da je u posljednje vrijeme primjetan vrlo proaktivan pristup Udruženja i u pogledu izmjena određene zakonske regulative, ali i generalno, aktivnija je uloga osiguravajućih društava kroz Udruženje, u želji da više utiču na razvoj tržišta osiguranja. Unutar Udruženja se nedavno pojavila inicijativa, odnosno prijedlog Zakona o privatnom osiguranju. U kojoj mjeri ste upoznati s ovom inicijativom i kakvi su, po Vašem mišljenju, njeni dometi? 
Upoznata sam s ovim nacrtom i sama inicijativa je za pohvalu. Time se potvrđuje nastojanje Udruženja da preuzme aktivniju ulogu u reguliranju tržišta osiguranja. Ono što je evidentno kroz prvo čitanje ovog nacrta zakona je usklađivanje s europskom regulativom i direktna primjena u djelatnosti osiguranja. Ovaj nacrt detaljnije definira neka područja u odnosu na postojeći zakon i kada su u pitanju tehničke rezerve, garancijski fondovi te ulaganja. Zatim, detaljnije definira ulogu interne revizije, revizorskog izvještavanja, a i uloga Agencije je preciznije definirana. Mnogo je područja dosta detaljnije definirano u odnosu na postojeći zakon koji je uglavnom predviđao reguliranje putem podzakonskih akata. Smatram da treba proći period čitanja, rasprave i prijedloga od strane osiguravajućih društava da bi se mogla dati preciznija ocjena o ovog nacrtu zakona. 
Vlasti BiH mogle bi doprinijeti razvoju tržišta osiguranja uvođenjem još nekih vidova osiguranja kao obveznih, primjerice osiguranje nezgode i imovine 
Šta bi vlasti u BiH mogle uraditi kako bi se značajnije unaprijedio ambijent za poslovanje industrije osiguranja u BiH? 
Veliko je područje djelovanja u kojem bi bh. vlasti mogle doprinijeti razvoju tržišta osiguranja. Prvo i osnovno bilo bi usklađivanje zakonskih regulativa iz osiguranja u dva entiteta jer to otežava rad društvima koja posluju u oba entiteta. Jedna od mogućnosti je svakako uvođenje ostalih vidova osiguranja kao obaveznih, uz automobilsku odgovornost. To je prije svega osiguranje nezgode, koje u RS je obvezno osiguranje, ali u Federaciji BiH nije, te osiguranje imovine. Porezne olakšice u segmentu životnog i dobrovoljnog zdravstvenog osiguranja bi se vratile državi kao benefit u smislu rasterećenja postojećih zdravstvenih i socijalnih fondova. Ambijent ulaganja sredstava i prinosa koje osiguravajuća društva mogu ostvariti je ograničavajući faktor. Postojanje tržišta vrijednosnih papira i državnih obveznica stvorilo bi pretpostavku da društva imaju disperziju rizika kod ulaganja, a s druge strane stvorila bi se i značajna sredstva koja bi se mogle uložiti u obveznice pogotovo iz nivoa matematičkih rezervi. I konačno, tu je pitanje reforme mirovinskog sustava. 
Planirate li uskoro na tržište plasirati neki novi paket usluga, posebno u segmentu životnih osiguranja? 
Već ovog mjeseca tržištu predstavljamo novi proizvod tj. paket osiguranja koji obuhvaća klasično životno osiguranje sa štednom komponentom, dobrovoljno zdravstveno osiguranje i putno zdravstveno osiguranje. Ovo osiguranje namijenjeno je osobama koje trebaju i štednu komponentu osiguranja i zaštitu svog zdravlja te se ovim paketom omogućava liječenje u svim klinikama širom BiH, a trenutno surađujemo sa njih 33 u 18 bh. gradova. Tri su različita paketa u okviru ovog proizvoda, Life Standard, Life Comfort i Life Exclusive, a ono što je bitno napomenuti je da je on po visini premije prilagođen mogućnostima građana sa prosječnim primanjima. Cijena se kreće od 600 KM za Standard paket, do 1.440 KM za Exclusive paket na godišnjem nivou. Da li činjenica da ste jedna od rijetkih žena kod nas na čelu financijske tvrtke, odnosno jedina među direktorima privatnih osiguravajućih društava na području BiH, na bilo koji način utječe na vaše djelovanje sa pozicije predsjednice Uprave Uniqa osiguranja? 
Smatram da u našem društvu žene moraju duplo više raditi od muškaraca, kako bi njihov rad bio makar približno jednako cijenjen. Generalno govoreći, iskustvo i znanje, ukoliko ga žena posjeduje, u kombinaciji sa ženskom intuicijom može dati rezultat. Voljela bi da se veći broj žena nalazi na odgovornim funkcijama u BiH. 
