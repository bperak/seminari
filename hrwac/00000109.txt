Podrška uvođenju Zdravstvenog odgoja u škole
Udruga roditelja Korak po korak, kao članica Koordinacije udruga za djecu potpisuje priopćenje za javnost povodom uvođenja zdravstvenog odgoja u škole. Sadržaj priopćenja možete pročitati u nastavku.
Organizacije civilnog društva navedene u potpisu ovim putem pozdravljaju uvođenje Zdravstvenog odgoja u osnovne i srednje škole kao i sadržaj kurikuluma kojeg je donijelo Ministarstvo znanosti, obrazovanja i sporta.
Zdravstveni odgoj utemeljen na znanstveno provjerenim informacijama koji promiče odgovorno ponašanje, poštivanje i zaštitu ljudskih prava te suzbijanje svih vrsta diskriminacije utječući na cjelokupan razvoj djece i mladih, nužan je iskorak u procesu stvaranja modernog obrazovnog sustava. Zdravstveni odgoj treba provoditi na način koji potiče osjećaj sigurnosti, povjerenja, odgovornosti, (samo) poštovanja i poštivanja drugih i drugačijih što su i ishodi učenja predviđeni Kurikulumom.
U posljednje vrijeme svjedočimo mnoštvu dezinformacija te paušalnih ocjena i interpretacija vezanih uz zdravstveni odgoj. S ciljem informiranja cjelokupne javnosti mreža organizacija civilnog društva želi ovim putem naglasiti nekoliko bitnih aspekata u svrhu jasnijeg shvaćanja važnosti Zdravstvenog odgoja.
Kurikulum Zdravstvenog odgoja predviđa 4 temeljne cjeline: Živjeti zdravo, Prevencija nasilničkog ponašanja, Prevencija ovisnosti te Spolna / rodna ravnopravnost i spolno odgovorno ponašanje. U okviru Zdravstvenog odgoja cjelina Spolna / rodna ravnopravnost i spolno odgovorno ponašanje odnosi se na petinu sadržaja u osnovnoj školi i trećinu u srednjoj školi što ukazuje na veću zastupljenost sadržaja vezanih uz zdravlje, prevenciju nasilničkog ponašanja i prevenciju ovisnosti u cijelom programu.
Pravobraniteljica za djecu, u svom mišljenju o zdravstvenom odgoju (Preporuka od 26. siječnja 2007. g.), ističe kako dijete ne smije biti uskraćeno za zdravstveni odgoj i obrazovanje jer je time uskraćeno u obrazovnim pravima, pravima sudjelovanja, zaštitnim pravima i, dugoročno, u pravu na preživljavanje. Kao što roditelji ne daju suglasnost za izvođenje programa hrvatskog jezika ili glazbenog odgoja, tako bi, prema mišljenju Pravobraniteljice, izvođenje programa zdravstvenog odgoja i obrazovanja trebalo biti obvezno s ciljem postizanja jednakosti odgojno-obrazovnih mogućnosti i sprječavanja odgojno-obrazovne diskriminacije i društvenog marginaliziranja.
Konvencija o pravima djeteta naglašava odgovornost roditelja za djecu ali i odgovornost države da štiti i pomaže obiteljima u ispunjavanju njihove ključne uloge u podizanju djece. Najbolji interes djeteta uvijek ima prednost pred svim ostalim interesima (čl.3.).
Više od 80 % mladih i preko 70 % njihovih roditelja podupire ideju školskog programa seksualne edukacije (Štulhofer, Jureša i Mamula, 1999; 2000; 2004). Posljednje nacionalno istraživanje mladih o cjelovitoj seksualnoj edukaciji govori da je 83,8 % mladih mišljenja kako bi seksualnu edukaciju trebalo uvesti u hrvatske škole (Modrić, Šoh i Štulhofer, 2011). Roditelji smatraju važnom ulogu škole u podučavanju o temama koje se nalaze u zdravstvenom odgoju kao što su: osposobljavanje za nenasilnu komunikaciju, razvoj samostalnosti i samopouzdanja, zalaganje za svoja i tuđa prava te razvoj kritičkog mišljenja (Centar za ljudska prava, 2010.). I istraživanje Nastavnog zavoda za javno zdravstvo Primorsko - goranske županije (veljača 2012.) o stavovima roditelja učenika osnovnih škola o spolnom odgoju njihove djece pokazuje da su roditelji zainteresirani za spolni odgoj kao dio školskog programa.
Različita međunarodna istraživanja pokazuju kako spolno prenosive bolesti, neželjene trudnoće, pobačaji i seksualno zlostavljanje postaju značajan javno-zdravstveni problem te je rad na njihovoj prevenciji temeljni preduvjet očuvanja reproduktivnog zdravlja u zrelijoj dobi. Prikupljeni dokazi iz međunarodne prakse pokazuju da mladi kojima je pružena zadovoljavajuća informacija o seksualnim pitanjima naginju spolno odgovornijem ponašanju.
Budući da je proces donošenja kurikuluma bio ubrzan, bez prostora za kvalitetnu javnu raspravu, adekvatnu pripremu nastavnika za provođenje kurikuluma te bez konzultacija s djecom kao izravnim korisnicima programa što je kao preporuku istaknula Pravobraniteljica za djecu, pozivamo MZOS i Agenciju za odgoj i obrazovanje da se za učinkovitu implementaciju sadržaja usmjere na sljedeće: Osigurati sustavnu podršku nastavnicima / ama kako bi ih se osnažilo za adekvatno provođenje kurikuluma kroz različite oblike stručnog usavršavanja te dostupnosti referenci i literature vezane uz temu s posebnim naglaskom na pedagoški i metodički rad s učenicima / ama. Organizirati sastanke s roditeljima u školi ili lokalnoj zajednici kako bi se roditelje informiralo o sadržaju i važnosti provođenja programa. Osigurati sustavno praćenje (monitoring) i evaluaciju rada nastavnika / ica u sadržajima vezanim uz zdravstveni odgoj prvenstveno kroz dva postojeća mehanizma: Nacionalni centar za vanjsko vrednovanje obrazovanja (NCVVO) te kroz sustav samo-evaluacije škola. Iskoristiti postojeće resurse organizacija civilnog društva (seminare, edukacijske programe, priručnike, brošure, rezultate istraživanja i sl.) koje više od 15 godina provode različite programe, komplementarne predloženom kurikulumu zdravstvenog dgoja, neposredno s djecom, mladima, roditeljima i nastavnicima, te u partnerstvu s njima osigurati podršku školama i nastavnicima / ama.
Potpisnice su organizacije:
B. a. B. e.
Centar za mirovne studije CMS
Documenta Centar za suočavanje s prošlošću
GONG
Kuća ljudskih prava
Forum za slobodu odgoja
Koordinacija udruga za djecu
Mreža mladih Hrvatske
Status M
Udruga Protagora
Queer Zagreb
Ženska soba
