Domaća stakloplastična pasara s kabinom Leidi 490 odlikuje se visokom razinom završne obrade, dobrim maritimnim osobinama i prostranim interijerom čime će privući sve kupce željne tradicionalnih vrijednosti U vrijeme kada su fishermani i gumenjaci s plastičnim dnom preplavili svjetska mora, klasične stakloplastične pasare predstavljaju gotovo vrstu u izumiranju. No srećom, još uvijek postoje proizvođači koji njeguju tradicionalnu brodogradnju. Tvrtka Leidi iz Pule proizvodi vrlo zanimljive stakloplastične pasare Leidi 490 u varijantama sa i bez kabine. Mi smo imali prilike isprobati varijantu s kabinom... 
Izgled i unutrašnjost 
Kabina na ovako kratkom plovilu često može djelovati potpuno nezgrapno, što ovdje nije slučaj. Rezultat je to kraće kabine i dužeg kokpita. Špirun i ograda omogućavaju nesmetan ulazak. Prolazi s obje strane kabine prava su rijetkost, pogotovo na plovilu ove duljine, a sasvim su zadovoljavajuće prostrani. Iskreno, šire prolaze nije niti bilo moguće izvesti. Od neželjenog kupanja brane i rukohvati na kabini. 
Iako je kabina vanjskim gabaritima kratka, unutarnji dio otkriva sasvim zadovoljavajuću prostranost. Unutrašnji prostor prostire se sve do vrha pramca, pa će dvije osobe prosječne konstitucije i malo dijete biti i više nego zadovoljni prostorom koji im stoji na raspolaganju, pogotovo zbog činjenice što su podnice kreveta izvedene u kontraštampi. Zahvaljujući prozorima na sve strane, kabina odiše prozračnošću, a za noć postoji i osvjet-ljenje kabine. 
No pomalo je čudno da se jastuci za ležajeve nalaze tek na popisu dodatne opreme. Pohvalno je što se prostranost nastavlja i u kokpitu, pa će se četiri osobe smjestiti više nego ugodno. Klupa u obliku slova U dovoljno je duga (2,20 m) i široka, a u podnožju se nalaze spremišta koja bi u kombinaciji s kabinom trebala biti dovoljna za smještaj svih stvari. 
Maritimne osobine 
Testiranu Leidi 490 pokretala je četverotaktna Honda BF 4.5, a na plovilu su se za vrijeme testa nalazile dvije osobe. Moramo priznati kako smo od malene Honde očekivali više. Iako ne sumnjamo u dugovječnost motora, nepobitna činjenica je kako rad testiranog motora nije bio sasvim uglađen. Pomalo je bio čak i grub, a motor snagu ne oslobađa linearno već vrlo hirovito. Maksimalna brzina koju smo uspjeli postići je vrlo dobrih 5,6 čvorova, a već na pola gasa postiže se odličnih 4 do 4,5 čvorova. 
Iako je maksimalna brzina sasvim zadovoljavajuća, evidentno je da bi u slučaju pune opterećenosti plovila Honda bila na priličnim mukama što je, između ostalog, potvrdilo i jako jugo koje nas je dočekalo na otvorenom moru kada je motor bio gotovo posve bespomoćan. Zato naša preporuka glasi: 8 do 10 konjskih snaga s kojima će Leidi 490 bez muke ploviti potpuno opterećena i po nemirnom moru. 
Maritimne osobine pasare su vrlo dobre. Vrlo je stabilna i u svakom se trenutku ponaša predvidljivo, što je zasluga duboke kolumbe te istisnine od punih 600 kg. Valja pohvaliti i izradu jer je na valovima sve djelovalo prilično kompaktno, no kao što rekosmo, (pre) slabi motor onemogućava " igranje " s morem. 
Zaključak 
Pasara s kabinom Leidi 490 je vrlo kvalitetan proizvod kojeg će cijeniti svi ljubitelji klasičnih manjih pasara. Ima dovoljno mjesta u kokpitu i u kabini, a ugrađena konjica svojom potrošnjom neće previše opterećivati kućni budžet. 
Cijena osnovne kit varijante iznosi 24.000 kuna s PDV-om. Cijena testirane varijante gdje od važnije opreme moramo izdvojiti špirun, ogradu, navigacijska svjetla, ljestve i akumulator iznosi 35.000 kn s PDV-om, ali bez motora. Honda BF 4.5 košta dodatnih 7.900 kuna s PDV-om uz napomenu da je u tijeku akcija " staro za novo " čime se cijena spušta na 7.200 kuna s PDV-om. Postoje još i varijante pasare s otvorenom natkabinom bez bočnih stranica. 
