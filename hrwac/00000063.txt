Predstavljamo vam izbor znanstvene i stručne literature s tematikom upravnog prava i upravne znanosti, u čijoj su izradi sudjelovali članovi i suradnici Instituta. Literatura je objavljena u izdanju Pravnog fakulteta Sveučilišta u Zagrebu i Instituta za javnu upravu u suradnji s drugim sunakladnicima.
Za informacije o narudžbi molimo vas da se obratite izravno knjižari Pravnoga fakulteta Sveučilišta u Zagrebu, telefon 01 / 4597 568.
Knjiga predstavlja zbornik radova izloženih na savjetovanju Narodnih novina i Instituta za javnu upravu održanog u studenome 2009. godine u Zagrebu, a objavljena je u zajedničkom izdanju tih dvaju nakladnika. Sadrži deset priloga, odnosno radova prof. dr. sc. Ivana Koprića, doc. dr. sc. Gordane Marčetić, doc. dr. sc. Borisa Ljubanovića, mr. sc. Teodora Antića, mr. sc. Vedrana Đulabića, Štefice Stažnik, Ljiljane Karlovčan-Đurović, Milana Stipića i Gorana Matešića. Obrađene su teme općeg upravnog postupka kao specifičnog oblika tehnologije upravnog djelovanja, utjecaja Europskog suda za ljudska prava na ubrzavanje upravnih postupaka s obzirom na novi Zakon o općem upravnom postupku, odnosu novog Zakona o općem upravnom postupku i Zakona o upravnim sporovima koji je u zakonodavnoj proceduri, mogućem ubrzavanju upravnih postupaka na primjeru vrlo složenih upravnih predmeta u postupku restitucije, primjeni novog Zakona o općem upravnom postupku u lokalnoj i područnoj (regionalnoj) samoupravi, primjeni upravnih ugovora u lokalnoj i regionalnoj samoupravi, odnosu novog ZUP-a prema novom službeničkom pravu na državnoj razini i na razini lokalne samouprave, odnosu općeg upravnog postupka i inspekcijskog nadzora, primjeni ZUP-a u nezavisnim regulacijskim tijelima, i drugim praktičnim područjima i temama.
Eminentni inozemni i hrvatski autori pišu o suvremenim upravnim reformama, sustavima upravnog obrazovanja, suvremenim problemima arhiviranja elektronskim dokumentima, upravljanju zapisima, pristupu podacima javnog sektora, elektronskoj upravi i drugim pitanjima upravnog razvoja u Njemačkoj, Francuskoj, Italiji, Švicarskoj, Austriji, Sloveniji i Hrvatskoj. Radove su napisali Eugen Pusić, Hellmut Wollmann, Christian Brünner, Gorazd Trpin, Marc Gjidara, Neven Šimac, Željko Pavić, Gordana Marčetić, Andreas Kellerhals Maeder, Maria Guercio, Michael Wettengel, Senko Pličanič, Vladimir Žumer, Jozo Ivanović, Robert Blažević, Josip Kolanović, Dragan Medvedović, Alen Rajko i Ivan Koprić. Radi lakšeg snalaženja knjiga je opremljena kazalom imena i kazalom pojmova. U knjigu uvodi predgovor priređivača. Hrvatsko izdanje knjige pod nazivom " Modernizacija hrvatske uprave " je rasprodano. Radi lakše prezentacije i dostupnosti inozemnoj publici ta je knjiga 2003. godine objavljena i na engleskom jeziku (Modernisation of the Croatian Public Administration). Sunakladnici su Pravni fakultet u Zagrebu i Konrad Adenauer Stiftung.
U ovoj knjizi ponajbolji hrvatski znanstvenici i upravni eksperti obrađuju različite aspekte i pitanja decentralizacije u Hrvatskoj, uz obradu međunarodnih pravnih izvora i iskustava drugih zemalja. Temeljna svrha svih tekstova je ispitati u kojoj je mjeri hrvatsko zakonodavstvo usklađeno s odredbama Europske povelje o lokalnoj samoupravi. Obrađene su teme teritorijalne organizacije lokalne samouprave, lokalnih poslova, decentralizacije u pojedinim društvenim službama (školstvo, zdravstvo, socijalna skrb, socijalno stanovanje), financiranja lokalnih jedinica, lokalnih političkih izbora, međunacionalnih odnosa i sudjelovanja nacionalnih manjina u lokalnoj samoupravi, lokalnih službenika i njihovog pravnog statusa, zaštite prava građana te odnosa lokalnih jedinica sa tijelima središnje državne vlasti i uprave. Radove su napisali Stjepan Ivanišević, Željko Pavić, Dragan Medvedović, Jure Šimović, Vlado Puljiz, Jasna Omejec, Ivan Koprić, Hrvoje Arbutina, Gojko Bežovan, Siniša Zrinšćak, Gordana Marčetić, Ivan Šprajc, Juraj Hrženjak, Helena Masarić i Vjera Ljubanović. Knjiga je objavljena na engleskom jeziku, ali su dodani sažeci na hrvatskom i na njemačkom jeziku. Knjiga je opremljena kazalima autora i pojmova. Sunakladnik je Hrvatski pravni centar iz Zagreba.
Autor obrađuje proces urbanizacije i razvoj gradova kroz povijest, kao i specifična pitanja upravljanja gradovima. Posebno analizira upravne probleme komunalnih službi te upravne probleme koje donosi proces metropolitanizacije. Iznimno zanimljiva knjiga koja na monografski način obrađuje posebnosti upravljanja gradovima, opremljena je autorovim predgovorom i popisom literature.
Polazeći od stanja suvremene organizacijske teorije autor gradi kompleksnu teorijsku osnovu proučavanja upravnih organizacija. U knjizi se na kvalitetnim i razrađenim teorijskim temeljima i uz primjenu specifične, iznimno zanimljive metodologije empirijski istražuje stanje hrvatske uprave. Takve su knjige raritet i izvan hrvatskih granica. Kao temeljna pitanja, a ujedno i glavne varijable u teorijskom modelu, obrađene su organizacijska struktura, organizacijske komunikacije, okolina upravnih organizacija, organizacijska tehnologija i organizacijska kultura u javnoj upravi. Ispituje se teza da struktura upravnih organizacija uvjetuje njihovu komunikacijsku mrežu, te da komunikacijska mreža, i sama uvjetovana okolinom, tehnologijom i kulturom upravne organizacije, povratno utječe na organizacijsku strukturu, ponajprije na hijerarhičnost upravne organizacije. Teorijski je model empirijski provjeren metodom višestruke studije slučaja dviju upravnih organizacija u hrvatskoj državnoj upravi, pri čemu su kombinirani kvantitativni i kvalitativni pokazatelji. Knjiga je opremljena autorovim predgovorom i brojnim prilozima.
U knjizi je objavljeno četrnaest radova eminentnih hrvatskih autora koji se bave javnom upravom: Eugenu Pusiću, Milanu Ramljaku, Ivanu Kopriću, Josipu Kregaru, Inge Perko-Šeparović, Robertu Blaževiću i Dušku Lozini. Radovi su razvrstani u četiri skupine: Politika i uprava, Organizacija uprave, Upravno osoblje te Praktični problemi uprave. Teme su vrlo atraktivne, a kreću se od birokratizacije i korupcije do ekoloških izazova upravljanju i organizacijske kulture u javnoj upravi.
Svih petnaest tekstova u knjizi posvećeno je lokalnoj samoupravi. U opsežnoj knjizi obrađeni su osnovni pojmovi i polazišta, teritorijalna organizacija lokalne samouprave, lokalni poslovi, tipovi izvršnog sloja (izvršna tijela i njihov odnos s drugim tijelima lokalnih jedinica), odnosi središnjih državnih tijela i lokalne samouprave, kao i posebna pitanja samouprave i upravljanja gradovima. Autori su Eugen Pusić, Stjepan Ivanišević, Željko Pavić, Milan Ramljak, Ivan Koprić te Inge Perko-Šeparović. Knjiga pruža iscrpan i produbljen uvid u temeljne probleme sustava lokalne samouprave.
