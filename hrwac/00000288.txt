Hrvatska dobiva specijalizirani časopis koji će obrađivati vojnu povijest, najviše 20. stoljeća
Autor
Kreirano
Izdanje
Dragi čitatelji, pred vama je Vojna povijest, novi mjesečnik koji je pokrenuo Večernji list za sve znatiželjnike i ljubitelje ove tematike. History, Military History, World War II Magazin, Vietnam War Magazin... samo su neki od takvih časopisa u inozemstvu koji su poznati u cijelome svijetu. S prvim brojem Vojne povijesti i Hrvatska dobiva specijalizirani časopis koji će obrađivati vojnu, ratnu tematiku. Mjesečnik će se najviše baviti temama iz 20. stoljeća, i to u najvećoj mjeri Drugim svjetskim ratom, kako na području Balkana tako i u svjetskim okvirima, te Domovinskim ratom. No obrađivat će i Prvi svjetski rat, o kojemu se u Hrvatskoj premalo zna i premalo se o njemu piše, kao i druge povijesne događaje prije 20. stoljeća. Časopis će popularizirati povijesnu znanost, širem krugu čitateljstva približit će niz zanimljivih tema, događaja, nepoznanica, ali će u svom pristupu biti ozbiljan, vjerodostojan, utemeljen na činjenicama. Posebice želim naglasiti da će tekstovi u njemu i pristup temama biti bez ikakvih ideoloških primjesa, koje često još nalazimo u javnim raspravama, pa i kod pojedinih povjesničara. Povijest 20. stoljeća zaokuplja i zanima mnoge, a posebice ratna povijest vezana uz ta dva rata i sve njihove posljedice. Dosad su mnoge rasprave i analize tih događaja najčešće ostajale u uskom krugu čitatelja, najčešće u krugu povjesničara koji su to obrađivali u svojim knjigama i znanstvenim časopisima, a povremeno se i selektivno te teme obrađuju u medijima. Stoga će ovaj mjesečnik biti prvi tiskani medij koji će povijesne rasprave o spomenutim temama približiti širokom krugu čitateljstva, koje je za njih i te kako zainteresirano. Dvije su glavne, noseće teme prvog broja: Travanjski rat 1941., kada je Kraljevina Jugoslavija kapitulirala u 12 dana, te Borovo Selo u svibnju 1991., kada počinje bitka za Vukovar. I jedan i drugi događaj obljetnički su, od prvog je prošlo točno 70, a od drugoga 20 godina. A i jedan i drugi bili su presudni za bivšu Jugoslaviju. Travanjski rat raskomadao je Kraljevinu, a početak bitke za Vukovar bio je i početak kraja Titove Jugoslavije. Magazin će biti i vrlo informativan, mala enciklopedija vojne povijesti. Primjerice, u njemu je objavljena prva iscrpnija biograﬁ ja generala Mihajla Lukića, za kojega gotovo nitko nije čuo, u Hrvatskoj enciklopediji o njemu nema ni retka, a bio je jedna od važnijih vojnih osoba u prvoj polovici 20. stoljeća, kako u Kraljevini tako i u NDH, uz to i sa životopisom koji nalikuje na ﬁ lmski scenarij. Bavit ćemo se i kontroverzama iz obaju ratova, kao što je u ovom broju uloga Hrvata u Travanjskom ratu, ili sastanak Tuđmana i Miloševića u Karađorđevu prije 20 godina. U mjesečniku će surađivati najbolji hrvatski povjesničari za 20. stoljeće, ali i mnogi drugi znalci vojne povijesti. Mi ćemo se truditi, a vi nam, dragi čitatelji, poklonite povjerenje i čitajte nas.
