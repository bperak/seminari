Nakon Domovinskoga rata pojavila se potreba za materijalnom, kao i za duhovnom, obnovom. Razmišljajuci o tim potrebama otac Kušan, DI, ravnatelj Isusovačke službe za izbjeglice za jugoistočnu Europu, izdvojio je tri o kojima nitko u tome trenutku nije vodio brigu. 
Prva se potreba odnosila na nabavu donjega rublja: u tim trenucima u Hrvatsku je dolazilo puno robe, no rijetko je među tom robom bilo donjega rublja koje je ljudima također bilo potrebno. Nakon kratka vremena to je i organizirano. 
Druga se potreba odnosila na savjetovanja za sklapanje međunarodnih ugovora s obzirom na novonastalu otvorenost Hrvatske međutim, ta je inicijativa od nadležnih u Hrvatskoj gospodarskoj komori odbijena. 
Treća je potreba bila vezana uz nastavu vjeronauka u školama. Očekivalo se da entuzijazam " novopečenih " vjeroučitelja vremenom bude poduprt dodatnim edukacijama i trajnom formacijom. 
Vezano uz posljednju potrebu kontaktiran je Craighead institut za integraciju života i vjere iz Glasgowa. Tadašnja ravnateljica, sestra Christine Anderson, FCJ (Faithfull companion of Jesus) ponudila je Seminar socijalno-pastoralne službe koji nazivamo i Tečaj integracije života i vjere. Ponuda je prihvaćena i u siječnju 1996. godine u Zagrebu je započeo prvi Seminar. Organiziran je u dvije skupine od 35 sudionika s obzirom da je zanimanje bilo iznimno veliko. Voditelji su bili djelatnici Craighead instituta na čelu sa sestrom Christine. Sudionici su bili iz različitih skupina ljudi, svećenici i sestre, bogoslovi i radnici, vjeroučitelji, medicinske sestre, socijalni radnici, studenti... 
Nakon Seminara šest je sudionika započelo trening za voditelje u trajanju od dvije godine. Kako se osnova treninga sastoji od vođenja Seminara pod nadzorom ljudi iz Craighead instituta, vec sljedeće godine, 1997., organiziran je prvi Seminar u Zagrebu koji su vodili voditelji iz Hrvatske. 
Nakon ovoga početka slijede, godinu za godinom, novi seminari. U jednoj godini najčešće bi organizirali i proveli jedan do dva Seminara. Prvi nakon Zagreba bio je u Sarajevu, a dalje slijede Osijek, Rijeka, Slavonski Brod, Pazin. 
Prvih nekoliko godina, točnije do 2001., djelovali smo kao skupina entuzijasta oduševljenih Seminarom, njegovim sadržajima i, što je najvažnije, snažnim uplivom na naš svakodnevni život. Od 2007. Seminar mijenja naziv u " Tečaj integracije života i vjere ". 
U želji za organiziranijim i profesionalnijim djelovanjem u srpnju 2001. odlučujemo se na osnivanje Udruge VIDI PROSUDI DJELUJ 
Naziv Udruge proizlazi iz gesla biskupa Josepha Cardina VIDI, PROSUDI, DJELUJ, čime želimo naglasiti veličinu utjecaja njegove dijalektike na rad naše Udruge. Dobro poznavanje ove dijalektike uvodi nas u to kako se služiti socijalno-pastoralnim procesom. Ni jedna količina čitanja ili istraživanja ne može zamijeniti trajnu uporabu Cardinove dijalektike kao načina života. Razumijevanje dolazi s praksom. To zahtijeva kvalitetu slušanja i empatije za svakodnevne situacije; slušanje srcem kao i glavom, potrebna je i sposobnost raspoznavanja Božje rijeci u našemu životu, kao i pridruživanje drugima u životu razlučivanja. 
Promišljajući nad dugogodišnjim iskustvom stečenim u radu s mnogobrojnim i različitim polaznicima polako smo početnu nakanu dodatne edukacije za vjeroučitelje proširili usmjeravajući se u područje socijalnoga apostolata, određujuci tako vlastitu viziju. 
Misija 
Vježbati slušanje, prosuđivanje i djelovanje, zajedno s pojedincima, skupinama i organizacijama s ciljem integracije života i vjere. 
Vizija 
Solidarno, odgovorno i pravedno društvo utemeljeno na evanđeoskim vrednotama. 
