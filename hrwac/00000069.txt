Instagram, ekskluzivni klub fotoamatera 
Piše Boris Radošević 
01. travanj 2012. 
Ako ste kojim slučajem korisnik iPhonea ili nekog sličnog iUređaja te uz to i ljubitelj retro fotografije, podatak da niste nikada čuli za Instagram zvuči kao znanstvena fantastika. Ako ipak niste, slobodno nastavite čitati... 
Instagram je prilično jednostavno opisati - radi se o mobilnoj aplikaciji, u kojoj za sada ekskluzivno mogu uživati isključivo vlasnici iOS uređaja i to iPhone, iPad te iPod touch, koja korisnicima omogućuje snimanje fotografije, primjenu nekog od retro filtera, te upload kreativnog uratka na neku od društvenih mreža ili na sam Instagram. 
Ovdje se Instagram i sam donekle pretpostavlja kao društvena mreža jer se korisnici međusobno mogu pratiti, lajkati, dijeliti sadržaje i činiti slične radnje svojstvene društvenim mrežama. Ono što Instagram razlikuje od drugih sličnih servisa / aplikacija je činjenica da su sve snimljene fotografije kockastog formata, čime su vlasnici Instagrama željeli odati počast legendarnim fotićima Kodak Instamatic i Polaroidu. 
Instagram je još u rujnu prošle godine premašio brojku od 10 milijuna korisnika, a broj objavljenih fotografija desetostruko je veći. Tijekom proteklih mjeseci postojanja Instagram je odnio svu silu nagrada svjetskih medija, a privukao je i zavidnu količinu ulagača, koji su samo u posljednjem valu investicija prošlog mjeseca u ovu kompaniju uložili oko sedam milijuna dolara. Zanimljivo, jedan od investitora u ovom posljednjem valu je i suosnivač Twittera Jack Dorsey. 
U čemu je kvaka? 
Jednako kao i pri uspjehu mnogih drugih startupa, Instagramovci Kevin Systrom i Mike Krieger našli su se u pravom trenutku na pravom mjestu. Nema prevelike fame oko Instagrama - servis je korisnicima ponudio jednostavan način kreativnog izražavanja kroz fotografije i na tome im svaka čast. Kada su cijelom konceptu pridodali segment ekskluzivnosti na iOS uređaje, uspjeh im je bio zagarantiran. Svima je jasno da svaki pravi hipster mora koristiti iPhone, a kada je nešto ekskluzivno na ovoj mobilnoj platformi... 
Ipak, stvari će se uskoro bitno promijeniti. Prije nekoliko dana Instagram je gradu i svijetu objavio da dolazi na mobilnu platformu Android i bit će izuzetno zanimljivo vidjeti u kojem smjeru će otići Instagram. Sigurno je da će im se baza korisnika znatno povećati, no izuzetno me zanima u kojem smjeru će se razviti ili poljujati ugled Instagrama. Već zamišljam horde vlasnika iPhonea kako se okupljaju diljem svijeta i protestiraju što su se sasvim obični Androidaši usudili ući u njihovom Instagramovim filterom zamućeno foto carstvo... 
Uskoro, vrlo skoro...;) 
Dok se to ne dogodi, bacite oko na neku od Instagram fotki priloženih u galeriji ili odsurfajte na adresu web.stagram.com, gdje također možete bez odobrenja iPhoneaša zaviriti u njihovo malo retro foto carstvo. 
