Sve je spremno za početak nove školske godine u kojoj će po prvi put u klupe sesti oko 73.000 prvaka, rekao ministar Žarko Obradović. Za sredu planiran sastanak sa predstavnicima sindikata prosvete i nauke, kome će prisustvovati i predstavnici Ministarstva finansija, rekao Obradović. 
Do početka školske godine ostale su još dve nedelje. Nastavnici su već počeli da rade, obavljaju se poslednje pripreme, polažu se popravni. Ove godine, startuje i oko 73.000 prvaka. 
Ministar prosvete i nauke Žarko Obradović kaže da je sve spremno za početak nove školske godine. " Izvršene su određene popravke škola u skladu sa materijalnim mogućnostima, a završava se i realizacija projekta besplatni udžbenici ", rekao je Obradović gostujući u Dnevniku RTS-a. 
Obradović je rekao da se prema statističkim podacima očekuje oko 73.000 prvaka, kao i da je Ministarstvo spremilo 75.000 kompleta udžbenika, jer, kako je rekao, uvek se pokaže da je broj prvaka veći nego što to statistika pokaže. 
Prema njegovim rečima, izdavači su uradili svoj deo posla, tako da ne bi trebalo da bude problema sa nabavkom udžbenika. 
Obradović je rekao da će ove godine sva četiri razreda osnovne škole biti obuhvaćena projetkom besplatnih udžbenika i dodao da će sve knjige biti isporučene na vreme. 
Za sredu je najavio sastanak sa predstavnicima sindikata prosvete i nauke, kome će prisustvovati i predstavnici Ministarstva finansija. Cilj sastanka biće, kako je rekao, da se upoznaju sa ekonomskom situacijom i materijalnim mogućnostima i razgovaraju o tome šta može da se uradi u vezi sa materijalnim položajem zaposlenih u prosveti i nauci. 
Govoreći o Strategiji obrazovanja, Obradović je rekao da će ona u septembru biti usvojena na Vladi, kao i da ne postoji obaveza njenog razmatranja u Skupštini. 
" Mi ćemo nadležne skupštinske odbore o tome informisati, koji će tamo otvoriti raspravu, pošto smatramo da Narodna skupština treba da bude upoznata sa sadržajem strategije. Odmah nakon formiranja nove vlade ja sam formalno potpisao dokument i prosledio na razmatranje u ostala ministarstva. Očekujem da će biti usvojena početkom septembra " rekao je Obradović. 
Ministar prosvete i nauke je najavio i da će zakoni o osnovnom, srednjem obrazovanju, obrazovanju odraslih, kao i izmene i dopune zakona o udžbenicima na jesen biti razmatrani u skupštini. 
Prema njegvoim rečima, neka zakonska rešenja koja ne remete proces nastave, a mogu unaprediti stanje u školama ili podići kvalitet nastave, biće nižim podzakonskim aktima primenjena i u toku ove školske godine. 
