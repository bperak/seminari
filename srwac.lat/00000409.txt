TEMA
Osiguranje poslovanja
Na radionici koju časopis Market network organizuje u saradnji s trgovinskim lancima Univerexport i DIS, ovaj put u prostorijama DIS-a, predstavnici Centra za zaštitu i edukaciju korisnika finansijskih usluga Narodne banke Srbije, Nikola Đukić i Nikola Dragojlović, upoznali su vlasnike maloprodajnih objekata s važnošću osiguranja poslovne imovine, ali i životnog i penzijskog osiguranja kako samih vlasnika samostalnih trgovačkih radnji tako i njihovih zaposlenih
Poslovnu imovinu vlasnici STR-ova mogu da osiguraju od požara, poplave, posledica prirodnih nepogoda, ali i od krađe, razbojništva, loma stakla i drugih rizika. Važno je samo, kako objašnjava Nikola Đukić, da se svaki rizik precizno definiše. A pre svega, potrebno je dobro se upoznati s pojmovima i načinom funkcionisanja osiguranja.
Premija osiguranja je određena suma koja se uplaćuje osiguravajućoj kući na mesečnom, kvartalnom ili godišnjem nivou, a moguće je uplatiti i sve odjednom. Visina premije zavisi od broja korisnika osiguranja, od procene rizika, načina isplate i brojnih drugih faktora. Ugovorom se predviđaju svi rizici, ali važno je obratiti pažnju na opšte i posebne uslove ugovora. Oni su napisani u svakom ugovoru i mogu sadržati brojne začkoljice, kojima osiguravajuće kuće štite svoje interese, a osiguranici moraju biti svesni toga. Osigurana suma takođe se precizira ugovorom i nastaje pošto društvo proceni rizik objasnio je Đukić.
Besplatna pomoć NBS
Polisa osiguranja, prema njegovim rečima, sadrži sve elemente osiguranja, ali je, kako je dodao Đukić, potrebno posebnu pažnju obratiti na opšte i posebne ulove. Lista tih uslova nalazi se u ugovoru, ali nekada i ne. Opšti uslovi odnose se na rizike i definisani su u zavisnosti od toga o kom je riziku reč, dok se posebni uslovi odnose konkretno na pojedinačne slučajeve i zavise od brojnih faktora.
Obavezno pročitajte ugovor pre nego što ga potpišete savetuje Đukić.
On dodaje i da, ukoliko se odlučite da osigurate sebe, svoje zaposlene ili svoju imovinu, ne treba prenagliti i otići u najbliže osiguravajuće društvo samo zato što je tako najlakše.
Dobro se raspitajte o ponudama na tržištu. U Srbiji postoji 27 osiguravajućih društava i svako od njih ima donekle drugačije ponude i pogodnosti za korisnike, tako da bi ponudu trebalo tražiti na osnovu svojih potreba.
Treba obratiti pažnju i na to da je granica za uplaćivanje premija u svakom društvu tri godine, što se odnosi samo na životno osiguranje, tj. osiguranje od nesrećnog slučaja ili smrti.
Ukoliko ste redovno uplaćivali premiju dve i po godine, recimo, a zatim prestali, ništa nećete dobiti i vaš novac odlazi u nepovrat. U slučaju da ste posle tri godine prestali da uplaćujete, imaćete dve opcije. Jedna je da otkupite osiguranje, to jest da raskinete ugovor sa osiguravajućim društvom i tražite da vam isplati osiguranu sumu koju ste stekli do tog momenta. Ona će iznositi između 50 i 65 odsto krajnje osigurane sume. Druga opcija je da nastavite saradnju sa društvom i da budete osigurani novcem koji ste do tada uplatili, što će na kraju iznositi manje od prvobitne sume.
Opšta pravila osiguranja imovine
Iznos naknade iz ugovora o osiguranju ne može biti veći od stvarne štete. Iznos naknade ne može biti veći od naznačenog iznosa na polisi, čak i ako je stvarna šteta veća od tog iznosa. Pravo iz ugovora o osiguranju može imati samo lice koje je u trenutku štete imalo interes da se šteta ne dogodi.
Kada je reč o osiguranju imovine, postoji veliki broj rizika od kojih se može osigurati. Najčešće je, kako objašnjava Nikola Dragojlović, osiguranje od požara, poplave, krađe i razbojništva, ali i osiguranje mašina, robe, robe u prevozu ili osiguranje zaposlenih od povreda na radu.
Od kojih se rizika osigurati?
Najčešće pokriveni rizici, prema rečima učesnika radionice, jesu rizici od požara, poplave ili bujice, udara groma, eksplozije, oluje, grada, izlivanja iz vodovodnih ili kanalizacionih cevi, klizanje tla, odronjavanje zemljišta, snežne lavine, provalne krađe i razbojništva, javnih manifestacija i demonstracija. Kod nas je najviše zastupljeno kombinovano osiguranje stvari i domaćinstva. Tim osiguranjem obezbeđuje se naknada po osnovu štete nastale usled uništenja ili oštećenja objekta, kao i pokretnih stvari i dragocenosti.
Imovinu, mašine i robu možete osigurati takozvanim nadosiguranjem, što znači da je osigurana suma veća od realne vrednosti robe ili nepokretnosti. I u tom slučaju, pod uslovom da se utvrdi da do oštećenja nije došlo namerno, suma će biti isplaćena. Takođe, imovina se može osigurati i podosiguranjem, koje obuhvata sumu manju od realne vrednosti, najčešće oko 80 odsto, i u tom obimu će biti nadoknađena i eventualna šteta ističe Dragojlović.
Moguće je, kako kaže, odlučiti se i za višestruko osiguranje, tj. osigurati imovinu kod više osiguravajućih društava. U tom slučaju, obaveza je osiguranika da svaku od kuća obavesti o ugovoru sa drugim društvima, pri čemu će svaka od tih kuća učestvovati u ukupnom iznosu naknade štete.
Mogućnosti osiguranja su nepregledne i u principu se o svemu možete dogovoriti sa osiguravajućim društvom, važno je samo da se svaki rizik precizno definiše. Na primer, u slučaju da ste se osigurali od poplava, a desilo vam se da se zbog otapanja snega poplavi radnja, osiguranje vam neće pokriti troškove sanacije objekta ukoliko u ugovoru nije definisano da se poplava odnosi i na poplavu nastalu kao posledica mraza i otapanja snega. Isto važi za osiguranje od udara groma i oluje. Oluja se različito definiše i važno je precizirati o kakvoj je oluji reč objašnjava Dragojlović.
Još jedan od saveta koje je Dragojlović istakao kao veoma značajan za vlasnike STR - ova jeste i to da se obavezno proveri da li društvo s kojim se želi sklopiti ugovor poseduje dozvolu za rad. Spisak osiguravajućih društava s dozvolom nalazi se na sajtu Narodne banke Srbije.
Obratite pažnju na uslove
Prilikom izbora društva s kojim ćete sklopiti ugovor o osiguranju imovine obavestite se:
pod kojim uslovima, na koju vrednost i od kojih će rizika biti osigurana vaša imovina;
koliki je iznos premije osiguranja, koji su uslovi plaćanja i da li je i pod kojim uslovima moguća izmena visine premije;
koliki je maksimalan iznos naknade koji će vam društvo isplatiti u slučaju nastanka štete;
da li kao osiguranik učestvujete u naknadi štete i koliko;
kako i gde možete da raskinete ugovor o osiguranju, koja su vaša prava i obaveze;
da li postoje, koliko iznose i ko snosi troškove utvrđivanja postojanja štete, odnosno visine naknade za nastalu štetu;
koje su vaše mogućnosti ukoliko se ne slažete sa visinom procenjene štete.
Vlasnici maloprodaja želeli su da znaju ko garantuje da je njihov novac siguran u tim kućama, da društvo neće propasti i da na taj način neće izgubiti uloženi novac.
Jedan od zadataka našeg centra je i kontrola osiguravajućih društava. Svako od njih u obavezi je da u svakom trenutku ima dovoljno sredstava da isplati osigurane sume svim osiguranicima, to jest da njihova matematička rezerva ne prelazi određeni minimum. Da bi društvo dobilo i zadržalo dozvolu, na prvom mestu mora da ispunjava određene obaveze. Svako društvo, takođe, mora da ima izveštaj o tome kako investira novac, i ukoliko se primeti da postoji opasnost da će se neko od društava ugasiti, bankrotirati, povući sa našeg tržišta ili bilo šta slično, NBS mu oduzima dozvolu, a zatim njegovo poslovanje prebacuje na drugu osiguravajuću kuću, koja će preuzeti sve njegove obaveze kaže Dragojlović.
