Fudbalska reprezentacija Srbije pobedila je na praznoj Marakani selekciju Severne Irske sa 2:1 (0:1), u petom kvalifikacionom meču za odlazak na EP 2012.
Iako se Orlovi nisu proslavili igrom, uz mnogo muke uspeli su da preokrenu rezultat i stignu do sedmog boda u grupi C.
Gosti su poveli u 40. minutu golom Gereta Mekolija glavom, ali su u samo deset minuta u drugom poluvremenu Marko Pantelić i Zoran Tošić doneli preokret i prvu pobedu Srbiji na domaćem terenu u kvalifikacijama, i prvu pobedu selektoru Petroviću.
Zahvaljujući pobedi Italije u Ljubljani sa 1:0, Srbija se izjednačila sa Slovenijom na deobi drugog mesta sa po sedam bodova. Azuri su trijumfom skoro obezbedili prvo mesto u grupi. Već u utorak Srbija gostuje u Talinu Estoniji koja je u petak savladala Urugvaj u prijateljskom meču.
U prvih desetak minuta meča uglavnom se igralo između dva kaznena prostora bez konkretnih akcija dva tima. Potom su gosti zaigrali znatno agresivnije i nekoliko puta pokušali da ugroze Brkića koji je jednom loptu morao da izbaci u korner. Usledila su još dva udarca iz ugla, a potom i neprecizan šut Ketharta.
Tek tada je i naš tim krenuo prema golu Severne Irske, posle nekoliko neuspešnih centaršuteva i kornera, konačno je Stanković proigrao Ivanovića koji je dobro šutirao, ali je Mekoli loptu ispred gol linije izbacio u novi korner sa desne strane. Posle njega Tošić je pokušao sa distance, ali je udarac igrača moskovskog CSKA završio pored leve stative.
Iako Orlovi deluju dominantno, bar na momente, sa jednom klasičnim napadačem ne mogu da na pravi način nadigraju bunker rivala koji se brani sa osam igrača.
Srbija je nastavila da kontroliše igru i vrlo lako je stizala do kaznenog gostiju, a onda je u 23. minutu Ljajić propustio šansu za 1:0. Posle odlične akcije po levoj strani i asistencije Tošića, mladi igrač Fiorentine je dva puta šutirao sa 10 ak metara, prvo su ga izblokirala dva rivala, a potom je loptu poslao preko gola.
Usledilo je novih 10 ak minuta uspavljujuće igre dva tima između kaznenih prostora na sablasno tihoj Marakani. Srpski igrači su pokušali da pritiskom na poslednju liniju gostiju ponovo stignu do gola Kampa, ali osim dve obećavajuće akcije Pantelića i Tošića, više nije bilo uzbuđenja ispred šesnaesterca.
Irci su dva puta pokušali da kombinacijom Branta i Lafertija ponovo stignu do Brkića, ali je oba puta dobro intervenisao Biševac. Nedugo zatim, kapiten Srbije Dejan Stanković je neoprezno startovao na rivala i dobio žuti karton zbog kojeg će propustiti put u Talin na meč sa Estonijom sledeće sedmice.
A onda je u 40. minutu proključala alerija sa navijačima Severne Irske. Posle nepotrebnog faula na sredini terena, Irci su dobili slobodan udarac na desnoj strani. Kris Brant, koji je ove sezone sjajna u dresu Vest Bromviča, ubacio je loptu u kazneni prostor, a tamo je Geret Mekoli u skoku bio bolji od Subotića i Biševca, te glavom savladao Brkića koji je bez potrebe izašao nekoliko metara od svog gola.
U prvom poluvremenu nevidljiv na terenu bio je Marko Pantelić, jedini napadač kojeg je Vladimir Petrović Pižon uvrstio u tim. Ali je uspeo da dobije žuti karton u nadoknadi vremena.
Gol Marka Pantelica (Srbija-Severna Irska 1:1)
Odmah na poluvremenu selektor Srbije je napravio dve izmene. Umesto Nenada Milijaša u igru je ušao Miloš Ninković, dok je Adema Ljajića zamenio Milan Jovanović koji dugo nije u takmičarskoj formi. Menjao je i selektor gostiju, i to u napadu, umesto Lafertija ušao je brzonogi Hili.
Iako igrom nije nadigrala rivala, Srbija je mogla do izjednačenja na startu drugog poluvremena. Posle pet minuta mučenja lopte, Orlovi su iznudili korner koji je odlično izveo Krasić, još bolji u skoku je bio Ivanović, ali je njegov udarac glavom zaustavio Kamp.
Samo minut kasnije odmor sledeće sedmice odbezbedio je i Krasić koji je posle simuliranja faula na sredini terena dobio žuti karton, takođe parni kao i kapiten Stanković.
Pola sata pre kraja meča reprezentacija Srbije delovala je nemoćno i bezidejno protiv prosečnog rivala. Ni jedna akcija i kombinacija nisu ukazivale da bi Orlovi do kraja mogli da savladaju Kampa, koji osim kod kornera sa starta poluvremena nije imao mnogo posla. Srbija ni na momente nije podsećla na tim koji je sa 5:0 pregazio Rumuniju na ovom istom stadionu.
Očajna Srbija se, međutim, samo pet minuta kasnije probudila i na iznenađenje svih izjednačila. Posle jedne duge i naizgled neuspešne akcije, Kolarov i Ninković su dobro probili levu stranu, igrač kijevskog Dinama je pronašao u sredini Jovanovića koji je odmah loptu produžio do Pantelića, a ovaj se nekako namestio i kroz noge probacio loptu Kampu.
Izmene Pižona dale su konačno rezultat. Čovek koji mesecima ne igra za Liverpul, i njegov saigrač koji je bio nevidljiv 65 minuta vratili su nadu za potrebnom pobedom.
Ovaj gol je sve promenio u igri našeg tima. Usledilo je odmah nekoliko ozbiljnih akcija, ali bezuspešnih, a posle desetak minuta zatišja zablistao je Tošić. Ninković, igrač odluke, ponovo je počeo akciju, ovaj put kroz sredinu, lopta mu je pobega ispred kaznenog ali samo do Tošića koji je napravio nekoliko koraka, a onda snažnim udarcem postigao prelep pogodak za potpuni prekoret na Marakani.
Gol Zorana Tosica (Srbija-Severna Irska 2:1)
Promena u igri i rezultatu omogućija je Orlovima da konačno igraju bez pritiska što im je olakšalo odbranu gola i nadigravanje sa rivalom. Tako je Srbija sačuvala 2:1 i ostvarila prvu pobedu na svom terenu u ovim kvalifikacijama. Ova ti boda vratila su Orlove u borbu za jedno od prva dva mesta u grupi C.
