Od 10. do 13.06. 2010. u mađarskom Vecsesu održano je međunarodno natjecanje u vožnji zaprega CAIO Vecses 2010. Natjecanje je održano na imanju obitelji Dobrowitz inače poznatoj po uzgoju konja i vrlo dobrim rezultatima u zaprežnom sportu tj vožnji četveroprega od strane Jozefa Dobrowitza. Unatoč vrlo visokim temperaturama natjecanje je u tri dana pratilo oko 8000 ljudi te je to bio vrlo zapažen sportski događaj. Sudjelovali su natjecatelji iz Nizozemske, Švedske, Švicarske, Poljske, Njemačke i naravno Mađarske.
Vrlo visoke temperature obilježile su natjecanje
Na samom početku natjecanja, organizatori i natjecatelji susreli su se s problemom vrućine. Naime temperatura je tog vikenda dosezala i preko 30 stupnjeva celzijusa pa je organizacijski odbor poduzeo nužne mjere kako bi osigurao dobrobit konja te skratio A sekciju maratona na 1.2 km i spustio tempo koraka u djelu predviđenom za hod. Isto tako svi su natjecatelji dobili 15, umjesto predviđenih 10 minuta, u obveznom odmoru u maratonu prije početka savladavanja prepreka. Ispalo je da je to bila mudra odluka i nijedan od konja koji su se natjecali nije imao problema u cilju maratona.
De Ronde ispred Zoltana Lazara
Nakon dva osvojena druga mjesta na CAIO Vecses 2009 i CAIO Breda 2009, nizozemac Koos de Ronde osvojio je svoje prvo CAIO natjecanje.Nakon 4. mjesta u dresuri prvoga dana, svoje je pravo lice De Ronde pokazao u maratonu. Sedam prepreka koje je za maraton postavio mađarski dizajner Gabor Fintha bile su vrlo uske i zahtjevne za vozače četveroprega. Nizozemac je imao najbolje vrijeme u četiri prepreke što je bilo dosta za pobjedu u maratonu ispred švicarca Wernera Ulricha. Na kraju drugog dana De Ronde prelazi u vodstvo u ukupnom poretku individualnog natjecanja ispred svjetskog prvaka u vožnji četveroprega Zoltana Lazara.
Treći dan na redu je bila vožnja između čunjeva. Lazar je startao prije De Rondea i odvezao oba parkura bez pogreške, čime je stavio veliki teret na leđa nizozemca. De Ronde je vozio vrlo sigurno i oprezno te je prošao parkur bez pogreške ali nažalost imao je prekoračenje vremena, nakon čega je došlo do vrlo napete situacije. Ali ipak prednost koju je imao iz prijašnjih dana bila je dovoljna da Koos de Ronde iz ovog dvoboja izađe kao pobjednik.Treće mjesto zauzeo je švicarski vozač Werner Urlich. Sa svojim timom luzitano konja, naviknutih na trening po toplom vremenu, nakon šestog mjesta u dresuri, švicarac je osvojio drugo mjesto u maratonu i time zaslužio postolje.
Mađarima ekipna pobjeda
Uz individualno natjecanje ove godine Vecses je ugostio i 4 nacionalne ekipe u vožnji četveroprega, i to u jednom od 3 kola od kojih se ostala održavaju u Achenu (Njemačka) i Bredi (Nizozemska). Mađarska ekipa, koju su sačinjavali Zoltan Lazar, Jozsef Dobrowitz i Istvan Vaczi, nakon prvog dana i dresure probili su se na prvo mjesto, ali nakon maratona nizozemska ekipa (De Ronde, Theo Timmerman i Hans Heus) preuzimaju vodstvo. Trećeg dana opet promjena poretka i mađari pokazuju premoć u vožnji između čunjeva te uzimaju zlato u ukupnom poretku ispred srebrnih nizozemaca. Broncu osvaja švicarska ekipa koju čine Werner Ulrich, Daniel Wurgler i Felix Affrinia. Na četvrtom mjestu i bez medalje ostaju nijemci u sastavu Michael Brauchle, Dirk Gerkens i Georg von Stein.
