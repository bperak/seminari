" Multiplikacija Živeti tolerantno " je dugoročni, mrežni i edukativni projekat, koji se sprovodi na teritoriji Vojvodine, i njegova misija je usmerena ka promovisanju i poboljšanju multikulturalnih vrednosti u Vojvodini. Projekat se realizuje uz podršku i saradnju Pestalozzi 
fondacije iz Švajcarske i Dobrotvornog društva " Panonija ", koja nosi ulogu partnera i koordinatora projektom. U projekat su partnerski i aktivno uključene organizacije iz osam gradova iz Vojvodine (" Maštalište " iz Zrenjanina, " Festival ekološkog pozorišta za decu " iz Bačke Palanke, " Društvo prijatelja dece " iz Bečeja, Grupa " Paad " iz Novog Bečeja, " Otvorene perspektive " iz Subotice, " Ravangrad " iz Sombora, " Osmah " iz Vrbasa i " Prijatelji dece " iz Inđije), i to lokalna NVO-a, koja je nosilac projekta na lokalnom nivou, i srednja škola, koja je partner i programski saradnik. 
Glavni i polazni cilj projekta je učenje za toleranciju i zajednički život kroz programe obrazovanja za demokratsko građanstvo, ali i uopšte težnja za izgradnjom modernog demokratskog društva uz aktivno učešće građana, a posebno mladih. U celini, projekat ističe obuku dece i mladih, ali i nastavnika i profesora, i šire lokalne zajednice, a koja prvenstveno podrazumeva učenje o dečjim i ljudskim pravima, o veštinama za rešavanje konflikata, o oblicima nenasilne komunikacije, o neophodnosti poštovanja i prihvatanja onog što je drugačije. Učeći i upoznavajući se sa raznolikim kulturama, običajima, religijama i jezicima, zapravo će se neposredno uticati na smanjivanje etničkih i drugih distanci, a na povećanje tolerantnih odnosa. 
Direktni korisnici projekta, i njegova ciljna grupa su mladi, između 15 i 18 godina, učenici srednjih škola, kod kojih je uočljiva potreba za radom na programima koji podstiču i promovišu multikultikulturalne vrednosti i interkulturalnu toleranciju. Indirektni korisnici u projektu su nastavnici, roditelji i uopšte šira lokalna zajednica, te će ovaj projekat sa svojim direktnim i indirektnim korisnicima biti ozbiljna podrška jačanju dobrih međunacionalnih odnosa u Vojvodini. 
Mesto, gde će se održavati planirane aktivnosti u projektu, je škola, gde će mladi, pored programa učenja za etničku i versku toleranciju, učiti i o raznolikim oblicima kreativnosti. Programski plan projekta čine različite vrste interkulturalnih i kreativnih radionica, zatim brojne lokalne akcije, medijske i promotivne aktivnosti, kao i stvaranje školskog kluba. U ovim aktivnostima moći će da učestvuju učenici različitih generacija, ali i učenici različitog socijalnog, nacionalnog i verskog porekla, što će svakako doprineti prevazilaženju predrasuda i nepoverenja. Kroz međusobno upoznavanje, kroz saradnju na zajedničkim poslovima oko priprema i realizacije programa, kroz upoznavanje sa onim što je drugo i drugačije, kao što je kultura, običaji, muzika, hrana i jezik, kod učenika će se postepeno razvijati i svest i potreba za međusobnim zbližavanjem, komuniciranjem i poverenjem. Za realizaciju ovih aktivnosti, škola je bitan objekat i zbog njenog kapaciteta u vidu prostora i opreme, ali u vidu nastavničkog kadra, koji je najedukovaniji i najsenzibilniji za rad sa decom i mladima. 
Ideju projekta od samog početka podržao je Sekretarijat za obrazovanje i kulturu Vojvodine, kao i Pokrajinski Ombudsman. 
U svom prvom ciklusu, planirano je da projekat traje tri godine, tokom 2006, 2007. i 2008. godine, te da se svake godine umnožava i povećava broj učesnika i aktivnosti u projektu. Iako svaka lokalna partnerska organizacija u svom gradu osmišljava posebne aktivnosti, sve akcije projekta se zajednički planiraju i razmatraju, uz stalnu saradnju i konsultaciju sa koordinatorom projekta i koordinatorom Fondacije. Na taj način, svaki lokalni partner čini deo jedne velike, ravnopravne i otvorene mreže, koja komunicira sa potrebama svog društva, i koja prenosi jasnu poruku: Živimo bez predrasuda, bez mržnje, bez nasilja, Živimo tolerantno 
U okviru Pestalozzi projekta u " Maštalištu " se intenzivira rad sa srednjoškolcima. Za njih su organizovane novinarske radionice (u saradnji sa novinarskom školom Press RADIOnice), radionice komunikacije i Otvoreni klub, dok se u prostoru Zrenjaninske gimnazije jednom nedeljno održavaju radionice za đake na temu interkulturalnosti i multikulturalnosti. Osnovna ideja koja nas vodi u ovom radu je jačanje svesti o značaju interkulturalnosti, kao i javno zagovaranje za tolerantan stil života u multietničkoj zajednici. Mladi učesnici u projektu promovišu ove ciljeve kroz različite lokalne akcije i aktivnosti u Zrenjaninu i lokalnim mestima. Predstavnici SO Zrenjanin su podržali ovakav način povezivanja NVO i škole i obećali svoju pomoć u daljim akcijama i aktivnostima. 
