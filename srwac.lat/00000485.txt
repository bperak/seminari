Znači sutra idem sa dva druga na taj čuveni boks-meč. Ako sam preživela pecanje, preživeću i boks. Došli su po mene dosta ranije da me upute u tajne te plemenite veštine. Znam, dva boksera, udaraju se pesnicama na kojima su rukavice, ne sme ispod struka, runda traje oko tri minuta, ima gong. To je bilo otprilike sve šta sam znala, dovoljno za mene.
- O, ti si pravi poznavalac, smejali su se.
Još na ulazu sam videla svog Boška Boškovica, nikad da udješ. Stoje po dva tipa na svakim vratima, jedan prepipava, drugi maše nekom palicom oko tebe. Sve uzimaju iz džepova, meni uzeše metalni novac, ali mobilni koji je kao oveća cigla ostaviše, ostaviše mi i ključeve, a njih je bilo kao da sam ključar u Bastilji. Oko mojih drugara su više mahali palicom, mene više isprepipavali, i najzad udjosmo.
Čudna atmosfera, nekako uzvrela, galama, kao neko iščekivanje u vazduhu. Oseća se miris krvi, kao nekad u rimskim arenama. Samo se čeka da počnu borbe, nekako sam se i ja naelekrisala. Ubrzo počeše i borbe, rasporedjeni su po kilaži u kategorije. Udaraju se oni mladići, ali nekako više skakuću jedan oko drugog, više mi liči na balet nego na borbu muškarca, bunim se ja, a drug mi samo reče
- Nisam znao da si tako krvožedna, sačekaj teže boksere.
Dodje i ta teška kategorija, to mi se jos manje dopalo, oni onako veliki, jaki, ali ne skakuću, više stoje u mestu, pa s vremena na vreme samo tresnu jedan drugog, a taj udarac, misliš zemlja će se pomeriti, onaj ko ga primi zatrese glavom, još čvršće stane i uzvrati.
Najzad dodje srednja kategorija, to mo se najviše dopalo, skakutali su, udarali se, nešto se dešavalo. Jednog trenutka jedan bokser podiže ruku, udari protivnika iznad leve obrve, pršte arkada, krv linu, neko baci peškir na pod, urlik u sali, vrisak, digoše ruku pobedniku, ali ja više ne vidim ništa. Ona krv koja je prskala po majici... nekako mi se zavrtelo u glavi, bokserima su ruke postajale sve duže i duže kao da će da dosegnu sam krov zgrade, onda su se rasplinjavali, meni se neka magla navukla na oči, videla sam Olivera kako mi prilazi, njegove uplašene oči, ruka koja me dodiruje, ne to nije Oliver, neko se lice nadvija nad moje, ruke me dižu iznose, to je Oliver, i tonem tonem u mrak...
Kad sam se osvestila moji drugovi su me zabrinuto gledali, bila sam napolju ne shvatajući šta se desilo.
- Mi se zagledali u utakmicu, a ti se uplašila i onesvestila, neki mladić je video kako padaš, prihvatio te i izneo, mogla si da se povrediš.
- Oliver?
Samo su me sažaljivo pogledali i uzdahnuli.
- Sve će biti u redu Barbara, sve će biti dobro, odmori se pa se vraćamo kući.
