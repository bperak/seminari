Vrelo-Borići
Izletište Vrelo-Borići je udaljeno 250 m od centra grada i predstavlja idealno mesto za odmor i rekreativne šetnje. Izletište Borići je veoma posećeno, pogotovo tokom sezone, zbog blizine centru ali i čistog vazduha i prijatne hladovine. U gornjem delu izletišta postavljene su drvene klupice sa stolovima i dečije sprave za igru a u nižem delu je prostor za kamp-prikolice. Vazduh u borovoj šumici je obogaćen fitoncidima bora i negativnim jonima, što posebno pogoduje osobama sa respiratornim smetnjama. U blizini borove šumice je česma Hajduk Veljka Petrovića kao i letnja pozornica Vrelo, gde se održavaju razne manifestacije. Od Vrela se, šumskim stazicama, može izaći na Ozrenski put i produžiti ka ozrenskim izletištima.
Nekada je na prostoru Letnje pozornice postojalo veštačko jezerce, koje je služilo za vožnju čamcima. Izletište je uređeno za posete 1903. god. na inicijativu Društva za uređenje i ulepšanje Sokobanje. Prvo su izgrađene serpentinske staze, a zatim je izvršeno pošumljavanje predela oko potoka. Kralj Petar Karađorđević je često posećivao Sokobanju u ovom periodu, pa mu je lokalna vlast poklonila veliku livadu iznad šetališta i jezera na Vrelu, kako bi izgradio letnjikovac. I danas se ovaj deo Sokobanje naziva Kraljeve livade. Iznad centralnog izvora, koji je kaptiran i služio je za vodosnabdevanje Sokobanje, a u blizini drugog izvora pijaće vode, izgrađena je kantina, koju su posećivali i meštani ali i poznati gosti. Vrelo je bilo glavno sastajalište mondenskog sveta. Mnogi poznati pisci, kao što su Branislav Nušić, Isidora Sekulić, Ivo Andrić, Stevan Sremac, glumci i intelektualci su posećivali ovo izletište.
Nad drugim, manjim izvorom pijaće vode podignuta je spomen česma Hajduk Veljku Petroviću, 1926. godine. Sredinom 20. veka, Vrelska livada je pošumljena šumskim kulturama crnog bora, američkog jasena, gorskog javora i kanadske topole i tako je nastalo izletište Borići. Jezero je isušeno i pretvoreno u letnju pozornicu, a kantina, poznata pod imenom Lovački dom, je do 1992. godine bila iznajmljivana, uglavnom vlasnicima kafana. Kantina je danas u lošem stanju, ali se planira njena rekonstrukcija.
Korisne informacije
Sa mermernog šetališta skrenete u ulicu Vojvode Mišića, i krenete ka Specijalnoj bolnici Sokobanja. Sa leve strane ugledaćete borovu šumicu koja se nalazi naspram bolnice, a od ovog izletišta stepenicama se možete spustiti do Vrela.
Preporučujemo
