Usluge 
Monitoring 
Monitoring servis podrazumeva praćenje stanja i kvaliteta rada komunikacionih linija i servisa u AMRES mreži, izveštavanje korisnika o odgovarajućim statistikama, tzv. SLA (Service Level Agreement), kao i praćenje strukture saobraćaja u mreži. RCUB sprovodi redovan monitoring Internet veza i kičme AMRES mreže, uključujući veze i servise za fakultete i druge institucije povezane na RCUB. Podaci o stanju i statistikama rada AMRES infrastrukture i servisa javno su dostupni na adresi http://netiis.rcub.bg.ac.rs/netiis/NetIIS. Osim mogućnosti uvida u javne podatke, ovlašćeni predstavnici institucija povezanih na RCUB (npr. mrežni administratori) elektronskom poštom dobijaju mesečne izveštaje o statistici i kvalitetu rada Internet linkova i svojih komunikacionih veza. Fakulteti i druge institucije u AMRES mreži mogu dodatno zahtevati praćenje rada svojih internih servera i servisa ili drugih parametara od interesa. U slučaju da ovi dodatni podaci nemaju javni karakter biće dostupni smo ovlašćenim predstavnicima institucija (koji će pristupati sistemu preko korisničkog imena i lozinke). Na zahtev predstavnika intstitucija statistike rada ovih servisa mogu biti uključene u mesečne izveštaje koji im se redovno podnose. RCUB realizuje i praćenje strukture saobraćaja na nivou pojedinačnih institucija koja se očitava sa centralnih komunikacionih uređaja posredstvom Cisco NetFlow protokola. Na ovaj način se prikupljaju podaci o količini i vrsti saobraćaja pojedinačnih institucija. Količina saobraćaja se prati u bitima u sekundi (bps - bits per second), paketima u sekundi (pps - packets per second) i konekcijama u sekundi (fps - flows per second). Vrsta saobraćaja se prati na nivou pojedinačnih mreža i uređaja u okviru institucija, komunikacionih servisa - aplikacija (web, email, FTP, DNS itd.), protokola (TCP, UDP, ICMP itd.), autonomnih sistema (npr. Telekom Srbije, Facebook, Google itd.) i primenjenog kvaliteta servisa - QoS markera. Sistem za praćenje količine i vrste saobraćaja nije javno dostupan. Ovlašćeni predstavnici fakulteta i drugih institucija u AMRES mreži mogu, međutim, da dobiju korisničke naloge i lozinke kako bi mu pristupili. Praćenje količine i vrste saobraćaja izuzetno je značajno, jer često ukazuje na sigurnosne incidente. Stoga se ovaj način monitoringa sprovodi u okviru rada CSIRT službe RCUB-a kao centralnog AMRES servisnog centra. 
Kako su organizovani podaci? 
U NetIIS sistemu podaci su organizovani kroz sistem foldera. U osnovnom folderu " AMRES (Serbia) " nalaze se sledeće stavke: - Members Spisak AMRES članica, organizovan po različitim kategorijama - Monitors Stranice za pregled stanja i stitistika AMRES veza i servisa - Graphs Folder sa slikama topologije mreže za brži pregled stanja u mreži - Black List Spisak IP adresa koje su blokirane zbog kršenja bezbednosti na mreži Pod folderom Members korisnici mogu pronaći sve institucije članice AMRES-a, grupisane po kategorijama: univerziteti sa pojedinačnim fakultetima, instituti, škole itd. Pod svakom Lokacijom nalaze se opšte javne informacije o instituciji članici AMRES-a, podaci o osobama zaduženim za održavanje računarske mreže institucije i njene veze ka AMRES-u, IP adresni prostor koji joj je dodeljen, grupa sa monitorima za pregled stanja i statistika, uređaj koji institucija koristi itd. Pojedini podaci nisu javnog karaktera, a njihov pregled je moguće ostvariti logovanjem sa određenim privilegijama. Informacije o osobama zaduženim za održavanje računarske mreže institucije i njene veze ka AMRES-u sadrže sledeće podatke: - ime i prezime osobe - funkciju - e-mail adresu - kontakt telefon Ove informacije omogućavaju svim korisnicima i članovima AMRES-a da znaju kome treba da se obrate za tehničke probleme vezane za konkretnu članicu. 
SLA izveštavanje 
Preko sistema za monitoring, SLA izveštaji (Service Level Agreement) se generišu na mesečnom nivou i šalju predstavnicima institucija putem email-a. Ovi izveštaji sadrže procenat vremena rada veze prema RCUB-u, zajedno sa spiskom svih prekida u toku meseca, vremenima nastanka, dužinama trajanja i opisom problema. SLA izveštaji se putem email-a šalju ovlašćenim predstavnicima institucija u AMRES mreži. 
RCUB uslugu monitoringa pruža za preko 120 institucija sa teritorije Beograda, za koje je RCUB nadležan. 
