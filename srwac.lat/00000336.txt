Pres
Saopštenja
31. maj 2013.
204. GODIŠNJICA BOJA NA ČEGRU
Državni sekretar Ministarstva rada, zapošljavanja i socijalne politike, Negovan Stanković predvodio je 31. maja 2013. godine državnu ceremoniju povodom obeležavanja 204. godišnjice boja na Čegru koja je bila održana u okviru spomen-kompleksa Čegar kod Niša.
Državnoj ceremoniji obeležavanja godišnjice boja na Čegru prisustvovali su predstavnici Ministarstva odbrane i Vojske Srbije, Ministarstva unutrašnjih poslova, Grada Niša, Opštine Pantelej kao i veliki broj udruženja građana opredeljenih za očuvanje dostojanstvenog sećanja na učesnike i žrtve oružanih sukoba.
Organizator državne ceremonije je Vlada Republike Srbije Odbor za negovanje tradicija oslobodilačkih ratova Srbije.
Kraj spomenika na Čegru položeni su venci i odate državne i vojne počasti.
Boj na Čegru, koji se odigrao 31. maja 1809. godine, predstavlja jedan od najtragičnijih oružanih sukoba u čitavom razdoblju Prvog srpskog ustanka. Srpski ustanici, predvođeni Stevanom Sinđelićem, uprkos herojskog otpora nisu uspeli da ostvare pobedu u ovom boju koji je označio početak sloma ustanka u Beogradskom pašaluku.
Boreći se protiv nadmoćnijeg protivnika srpski ustanici pružili su primer bezmerne hrabrosti i patriotizma koji je ostao utkan u kolektivnu svest nacije tokom čitava dva naredna stoleća.
31. maj 2013.
SUSRET KLUBOVA ZA STARE U GUDURICI
Susrete klubova za stare u Gudurici kraj Vršca, održane 30. maja, otvorio je, u jutarnjim satima, direktor Centra za socijalni rad Opštine Vršac, Miodrag Talpeš, a posle podne ih je, prigodnim govorom o značaju ovakvih okupljanja, zatvorila Brankica Janković, državni sekretar u Ministarstvu rada, zapošljavanja i socijalne politike.
Okrugli sto Klub za stare kao oblik vaninstitucionalne zaštite starijih ljudi u lokalnoj zajednici održan je u guduričkom Klubu za stare Čokot, a istovremeno je priređeno i XVII Republičko takmičenje klubova za stare Srpska liga trećeg doba u šahu.
Brojni gosti iz trinaest klubova za stare iz cele Srbije, te učesnici okruglog stola iz republičkih, pokrajinskih i opštinskih institucija, skupa su obišli guduričku školu, crkvu, privatne vinarije, ali i podrum Vršačkih vinograda.
Višečasovno korisno i kreativno druženje oko četiri stotine učesnika Susreta klubova za stare oplemenili su Hor i Foloklorna sekcija Osnovne škole Moša Pijade, kao i vršački KUD Penzioner.
29. maj 2013.
KRKOBABIĆ: NI GOVORA O ZAMRZAVANJU PENZIJA
Potpredsednik Vlade Srbije, dr Jovan Krkobabić rekao je da " ne može biti ni razgovora o zamrzavanju, a kamoli smanjivanju penzija " i predložio da se uštede ostvare smanjenjem plata rukovodilaca, između ostalih i čelnih ljudi vlade.
" Treba smanjiti plate rukovodiocima, nama, meni, gospodinu Dinkiću, gospodinu Dačiću, svoj toj gospodi na položaju ", rekao je Krkobabić novinarima u Batajnici. Potpredsednik vlade je kazao da to smanjenje plate ne bi oštetilo državu, niti bi neko od funkcionera " umro od gladi ". Prema njegovim rečima, uštede bi mogle biti ostvarene i ukidanjem diskrecionih prava pojedinim ministarstvima.
Misija MMF ocenila je da Srbija mora da smanji deficit u državnom budžetu, a prostor za uštede vidi se u zamrzavanju ili smanjivanju penzija i plata u javnom sektoru. Zvaničnici vlade do sada su izneli različite ocene da li treba posegnuti za tom merom. Krkobabić je rekao da je i premijer Ivica Dačić juče istakao da neće biti zamrzavanja plata i penzija, pa je to " završena stvar ". Prema njegovim rečima, to pitanje neće uticati na vladu. " To neće srušiti vladu, rekao je Krkobabić.
29. maj 2013.
ODRŽANA PRVA SEDNICA SAVETA VLADE ZA RODNU RAVNOPRAVNOST
Danas je Savet Vlade za rodnu ravnopravnost održao prvu sednicu u mandatu ove Vlade koja je formirana 27. jula 2012. godine. Nova Vlada Republike Srbije posebno poklanja pažnju rodnoj ravnopravnosti i sprečavanju nasilja nad ženama.
U tom smislu je Vlada Republike Srbije prvi put odredila državnog sekretara za pitanje rodne ravnopravnosti mr Stanu Božović. Vlada Srbije je 28.2.2103. godine potpisala i Komit kampanju UN gde se obavezala da će posebno biti posvećena borbi protiv svakog vida nasilja i diskriminacije žena. Ministarstvo rada, zapošljavanja i socijalne politike usvojilo je poseban Protokol o postupanju centara za socijalni rad - organa starateljstva u slučajevima nasilja u porodici i nad ženama u partnerskim odnosima.
Državna sekretarka u Ministarstvu rada, zapošljavanja i socijalne politike mr Stana Božović naglasila je da istraživanja i rezultati pokazuju da još nismo postigli punu rodnu jednakost žena i muškaraca i da se standardi rodne ravnopravnosti poštuju. Ona je izrazila zadovoljstvo što je na dnevnom redu Vlade, tri meseca pre predviđenog roka (po planu rada Vlade bio je predviđen 31. avgust) Konvencija Saveta Evrope o borbi protiv nasilja nad ženama i nasilja u porodici. Državna sekretarka Božović je podsetila da je Republike Srbija 4. aprila 2012. Godine potpisala Konvenciju Saveta Evrope. Ova Konvencija će obezbediti efikasne mere zaštite i pružanje pomoći žrtvama nasilja kao i funkcionisanje nacionalnih mehanizama za sprečavanje i kažnjavanje počinilaca nasilja nad ženama.
Šefica Kabineta ministarke za energetiku i zaštitu životne sredine, Marija Blečić istakla je da se i Srpska napredna stranka od svog osnivanja bavi pitanjem rodne ravnopravnosti, sprečavanjem nasilja nad ženama i afirmacijom žena u društvenom i političkom životu.
Na sednici je usvojen Plan rada Saveta za rodnu ravnopravnost u periodu od 2013. do 2016. godine i određen je zamenica predsednice Saveta za rodnu ravnopravnost, Slavka Lakićević, pomoćnica ministarke zdravlja.
Savet Vlade za rodnu ravnopravnost čini devetnaest članova (državnih sekretara, pomoćnika ministara, predstavnika civilnog društva, naučnih radnika) koji će u mandatu ovog Saveta obaviti evaluaciju do sada ostvarenog i shodno tome predložiti mere za unapređenje politika rodne ravnopravnosti i uputiti mišljenje Vladi Republike Srbije.
U odnosu na plan rada Saveta za rodnu ravnopravnost do 2016. godine Savet će posebnu pažnju posvetiti sledećim oblastima:
1. Republika Srbija je 2009. godine usvojila Nacionalnu strategiju za poboljšanje položaja žena i unapređenje rodne ravnopravnosti.
- 2010. godine usvojen je Akcioni plan uz ovu strategiju
- 2010. godine usvojen je i Nacionalni akcioni plan za primenu Rezolucije 1325 Saveta bezbednosti UN-žene, mir i bezbednost u Republici Srbiji (2010 - 2015.)
- 2011. Godine usvojena je Nacionalna strategija za sprečavanje i suzbijanje nasilja nad ženama u porodici i partnerskim odnosima.
- Sve tri strategije, odnosno akcioni planovi ističu 2015. godine i pred Republikom Srbijom će se vrlo brzo javiti potreba da se donesu odluke o njihovom produženju ili prestanku primene.
2. Vlada Republike Srbije privodi kraju postupak predviđen za primenu i dostavljanje Narodnoj skupštini, Nacrt zakona o potvrđivanju Konvencije Saveta Evrope o sprečavanju i borbi protiv nasilja nad ženama i nasilja u porodici.
Nasilje nad ženama i nasilje u porodici, predstavljaće jednu od osnovnih oblasti kojima će se baviti Savet za rodnu ravnopravnost, usled alarmantnog stanja po ovom pitanju.
- Prema podacima centra za socijalni rad u Republici Srbiji je u 2012. godini pružena pomoć za 9.325 žrtava nasilja u porodici od kojih su 4.838 bile deca i mladi.
- Centri za socijalni rad su izrekli na osnovu svojih ovlašćenja 491 meru zaštite (izdavanje naloga za iseljenje iz porodičnog stana ili kuće bez obzira na pravo svojine, zabrana približavanja članu porodice na određenoj udaljenosti)
- Evidentiran je 6.121 nasilnik (roditelj, partner jednog od roditelja, braća, sestre i drugi članovi porodice)
- Veliki broj žena je i smrtno stradao od nasilnika. U 2012. njih 28 a u 2013. do 8. marta, 10.
- Rezultati pokazuju da u Srbiji svaka druga žena trpi neki vid nasilja, fizičko, psihičko, seksualno, ekonomsko...
- Ono što zabrinjava je da od ukupnog broja prijavljenih slučajeva, MUP prekršajno procesuira svega oko 10 %, takođe, imamo slučajeva gde izostaje i asistencija policije po pozivu.
Izmene ovog zakona predstavljaju dodatnu podršku preduzećima i olakšavaju njihovo poslovanje s obzirom na to da im se unapred obezbeđuje deo sredstava za isplatu zarada (do sada je isplata sredstava na ime zarade za osobe sa invaliditetom vršena po principu refundacije a sada se vrši po principu subvencije).
Naglašavamo da je usvojenim izmenama zakona upotpunjen pravni okvir zapošljavanja osoba sa invaliditetom što će dovesti do pozitivnih efekata u pogledu radno-socijalne integracije osoba sa invaliditetom i unapređenju njihovog ravnopravnog položaja kako na tržištu rada tako i u celom društvu.
27. maj 2013.
SEDNICA SAVETA ZA RODNU RAVNOPRAVNOST
Savet za rodnu ravnopravnost Vlade Republike Srbije održaće sednicu u sredu 29. maja 2013. godine. Na sednici, kojom će predsedavati Stana Božović, predsednica Saveta i državna sekretarka u Ministarstvu rada, zapošljavanja i socijalne politike, predviđeno je da se usvoji Poslovnik o radu i Plan rada Saveta za period od 2013. do 2016. godine.
Savet za rodnu ravnopravnost predstavlja stručno savetodavno telo Vlade, koje je, 12. aprila 2013. godine, imenovano na period od četiri godine. Zadaci Saveta su, između ostalog, da razmatra i predlaže mere i inicijative za unapređenje politike rodne ravnopravnosti, iniciranje programa i predlaganje mera za podsticanje učešća žena u javnom i političkom životu, predlaganje i unapređenje politike sprečavanja rodno zasnovanog nasilja i nasilja u porodici, itd.
Krkobabić sa japanskim ambasadorom
Potpredsednik Vlade Srbije i ministar rada, zapošljavanja i socijalne politike, dr Jovan Krkobabić, primio je danas ambasadora Japana u Srbiji Masafumi Kirokija. Tokom otvorenog i prijateljskog razgovora obostrano je konstatovano da Srbiju i Japan vezuje iskreno prijateljstvo i tradicionalna bliskost dva naroda koja je iznad svake politike.
- Japan je, posebno u poslednjih 20 - tak godina, bio i ostao prijatelj Srbije, pomažući nas toliko da je zaista teško odužiti mu se. Pritom, ne možemo očekivati da nas Japan stalno pomaže već kroz ta, široko otvorena vrata saradnje, imamo dovoljno prostora za inteziviranje saradnje od kulturnih do ekonomskih veza i razmena iskustava. Srbija je zainteresovana da našu privrednu saradnju podignemo na još viši nivo, naravno ako za tim postoji interes japanskih kompanija - istakao je u razgovoru Jovan Krkobabić.
Amabasador Japana preneo je zapažanje da u Srbiji, posebno u proizvodnom sektoru, postoji dobra investiciona klima, što u neposrednim kontaktima prenosi japanskim privrednicima i njihovim predstavnicima ali da je, kao i uvek, konačna odluka u rukama tih kompanija. Kiroki je naglasio da će Japan i dalje podržavati humanitarne, socijalne i razvojne projekte u meri vlastitih mogućnosti.
21. maj 2013.
Saradnja sa Samsung Elektroniksom
S. P. Kim, direktor Samsung Elektroniksa za Evropu kao i Seho Kim, direktor iste kompanije za region jugostočne Evrope, izrazili su spremnost da u Srbiji otvore prostor za specifične vidove saradnje kako u domenu obrazovanja tako i u projektima koji bi podstakli dodatno zapošljavanje kroz dokvalifikaciju i prekvalifikaciju nezaposlenih.
- Ministarstvo rada, zapošljavanja i socijalne politike spremno je da u punom kapacitetu pomogne i učestvuje u svim projektima koji otvaraju perspektivu trajnog zapošljavanja rekao je Krkobabić, naglasivši da je predloženi projekat izazov i za samu Srbiju, jer nam se pruža šansa da još jednom dokažemo da smo zemlja u kojoj može i ume da se radi po najvišim evropskim i svetskim standardima.
Predloženi projekt predviđa otvaranje Samsung centara u više gradova u Srbiji u kojima bi nezaposleni sticali znanja i obučavali se za servisiranje najšireg spektra proizvoda ove prestižne svetske kompanije.
21. maj 2013.
Uključiti žene u proces odlučivanja
Konferenciju ' ' Građani, građanke i lokalne politike ' ' koju je organizovala Stalna konferencija gradova i opština u saradnji sa Švedskom asocijacijom lokalnih i regionalnih vlasti (SALAR), otvorila je državna sekretarka u ministarstvu rada, zapošljavanja i socijalne politike mr. Stana Božović. Ona je pozdravila učesnike konferencije u okviru programa ' ' Podrška lokalnim samoupravama u Srbiji u procesu evropskih integracija ' ' čiji je donator Kraljevina Švedske i tom prilikom zahvalila se Kraljevini Švedske za sve što čini za Srbiju u cilju postizanja visokog stepena demokratije i ljudskih prava.
Državna sekretarka Stana Božović je istakla i da Srbija danas ima dobre zakone koji garantuju ravnopravnost i zabranjuju diskriminaciju, takođe ima i Nacionalnu strategiju i akcione planove kao i institucije koje se bave pitanjem rodne ravnopravnosti.
Vlada Republike Srbije biće posebno posvećena ovoj oblasti i to je naš trajni cilj, a kako ćemo to postići? Pre svega, većim uključivanjem žena u proces odlučivanja. Parlamentarni izbori sprovedeni u maju 2012. godine, organizovani po izmenjenom zakonu o izboru narodnih poslanika, doprineli su da se značajno uveća učešće žena u parlamentu.
Od 250 narodnih poslanika u Narodnoj skupštini Republike Srbije trenutno je 81 žena, što iznosi 32,4 % od ukupnog broja poslanika. Time je Srbija dostigla trećinu i svrstala se u zemlje sa relativno visokim procentom žena u parlamentu. Na listi interparlamentarne unije od 190 zemalja Srbija je na 24. mestu po broju žena u parlamentu.
Podaci pokazuju i porast broja odbornica na lokalnom nivou (posle lokalnih izbora 2012. godine) broj žena u lokalnim skupštinama je porastao sa 24 na 30 %, ali se pozicija žena na nivou izvršne vlasti nije bitnije promenila. U Srbiji trenutno ima samo 8 predsednica opština i isto toliko predsednica skupština opština, 19 % članica opštinskih veća, 35 % direktorki javnih preduzeća i 35 % predsednica upravnih odbora.
Potrebno je što više afirmisati i uključiti žene u odlučivanje u lokalnim samoupravama. Jedan od značajnijih instrumenata na tom putu je unapređivanje rodne ravnopravnosti i na lokalu.
Ono što je jako dobro to su lokalna tela za rodnu ravnopravnost, njih danas ima u dve trećine opština (u stotinak opština od ukupno 169), dvadesetak opština se opredelilo za određivanje zaposlenog lica za rodnu ravnopravnost. Opštine su se samostalno vodile svojim potrebama i okolnostima i svaki oblik ima svoju prednost i manu.
Zato visoko cenimo napore Stalne konferencije gradova i opština na promociji i unapređivanju rodne ravnopravnosti na lokalu, čemu će doprineti i ova konferencija.
Posebno je važno što je na konferenciji bilo reči upravo o praktičnim pitanjima i praktičnim primerima. Kako delovati i doprineti da lokalne zajednice budu podjednako dobra mesta za život žena i muškaraca, zaključila je državna sekretarka Stana Božović.
Ovaj projekat ima pet komponenti od kojih je jedna rodna ravnopravnost što ukazuje na veliki značaja koji se danas u Evropi, a posebno u Švedkoj, pridaje ovom pitanju.
Projekat se realzuje u periodu od 2011. godine do 2014. godine.
Uprava za rodnu ravnopravnost (Jasna Vujačić) je članica radne grupe u okviru ovog projekta i učestvovala je u svim dosadašnjim aktivnostima (radionice, seminari, konferencije, izrada materijala...)
Jedna od značajnih aktivnosti Uprave za rodnu ravnopravnost, Ministarstva rada, zapošljavanja i socijalne politike, u cilju unapređivanja položaja žena i rodne ravnopravnosti u Srbiji je je davanje podrške osnivanju i radu lokalnih tela za rodnu ravnopravnost u opštinama. Naime po Zakonu o ravnopravnosti polova (član 39) svaka lokalna samouprava ima obavezu da obezbeđuje ravnopravnost polova i ostvarivanje jednakih mogućnosti, podstiče i unapređuje ravnopravnost polova, u procesu usvajanja razvojnih planova i drugih akata razmatra mere i aktivnosti koje su u funkciji ravnopravnosti polova, organizuje stalno radno telo ili određuju zaposlenu osobu za pitanja rodne ravnopravnosti, v odi rodno razvrstanu statistiku.
Od 2008., od kad postoji Uprava za rr, u skoro sto opština u Srbiji su se formirala lokalna tela za rodnu ravnopravnost (saveti, komisije, lica za rr). Uprava na različite načine podstiče i pomaže njihov rad: urađen je sajt sa brojnim informacijama, urađena je baza podataka, organizovano niz seminara, skupova, podržani projekti, formiran tim trenera za lokal, proizvedeni materijali, davana podrška lokalnim akcijama, podrška radu lokalnih organizacija...
Između ostalog Uprava kontinuirano sarađuje i sa SKGO, kao jednim od najznačajnih partnera u davanju podrške lokalnim telima za rodnu ravnopravnost. Jedna od aktivnosti je i ovaj projekat SKGO u kome učestvuje i Uprava.
Stana Božović sa savetnikom u ambasadi Švedske u Srbiji, Torgnijem Svenungsonom
Na ovoj konferenciji će biti reči o dokumentu koji je uradila radna grupa u okviru ovog projekta a tiče se praktičnih politika i mera na lokalu koje treba da se realizuju radi unapređivanja položaja žena i rodne ravnopravnosti, uopšte.
Činjenice i dalje govore da, uprkos relativno dobrom zakonskom i starteškom okviru, žene u Srbiji još uvek nisu u ravnopravnom položaju i suočavaju se sa brojnim problemima i diskriminacijama:
nisu ravnopravno uključene u procese odlučivanja, mada ima značajnih pomaka, manje su zaposlene i teže se zapošljavaju, imaju niže plate od muškaraca, trpe razne oblike diskriminacije na radnom mestu, uprkos višoj kvalifikacionoj strukturi, manje ih je na rukovodećim mestima, ima veliki broj obrazovanih žena, ali i skori pola miliona polu - pismenih ili nepismenih žena posebno u teškom položaju su žene koje žive na selu. visok je procenat nasilja nad ženama u porodici i sl...
Dakle brojni su problemi koji danas opterećuju položj žena u Srbiji, a lokal je jedan od najznačajnijih nivoa vlasti gde se ti problemi treba da rešavaju.
Radomir Putnik, rođen 24. januara 1847. godine u Kragujevcu, srpski vojskovođa, vojvoda, načelnik Glavnog Đeneralštaba Vojske Kraljevine Srbije u Balkanskim i Prvom svetskom ratu.
Tvorac je moderne Srpske vojske. U okviru školovanja i obuke oficira uveo je rešavanje taktičkih zadataka. Srpsku vojsku je osavremenio novim naoružanjem, na ključna mesta je postavio talentovane oficire i nije dozvolio da se politika umeša u redove vojnika. Zajedno sa Živojinom Mišićem pripremio je sve ratne planove za Balkanske i Prvi svetski rat.
U periodu od 1912. do 1916. godine nalazio se na položaju načelnika Vrhovne komande. Posle Kumanovske bitke 1912. godine postao je prvi srpski visoki oficir sa počasnim činom vojvode. Sa grčkog ostrva Krf 1916. godine otišao je na lečenje u Nicu u Francuskoj gde je godinu dana nakon toga, 17. maja 1917. godine, umro.
Radomir Putnik, prvi visoki oficir Srpske vojske sa činom vojvode bio je jedan od naznačajnijih vojnih zapovednika i stratega u nacionalnoj novovekovnoj istoriji. Želeći da mu se na svaku način oduže na služenje zemlji njegovi potomci preneli su posmrtne ostatke vojvode Radomira Putnika iz Nice i položili ih u posebnoj grobnici koja se nalazi u okviru kompleksa beogradskog Novog groblja.
16. maj 2013.
U petak isplata dečjeg i roditeljskog dodatka
Isplata dečjeg i roditeljskog dodatka za mesec april, za korisnike iz Srbije i sa Kosova i Metohije, počeće u petak 17. maja 2013. godine. Dečji dodatak je, u odnosu na april, uvećan za 3,5 odsto pa je redovan iznos 2.535,11 dinara, a uvećani dečji dodatak je 3.295,62 dinara.
Generalna skupština Ujedinjenih nacija je 15. maj proglasila Svetskim danom porodice, kako bi se podizala svest o problemima i pitanjima porodice. Svake godine UN određuju teme koje će obeležiti ovaj dan. Tema Svetskog dana porodice 2013. godine je Unapređenje socijalne integracije i međugeneracijske solidarnosti.
Okrugli sto otvorila je Brankica Janković, državni sekretar u Ministarstvu rada, zapošljavanja i socijalne politike, koja je naglasila kako je neophodno da o porodici brinemo svakodnevno, a ne samo prilikom obeležavanja značajnih datuma. Gospođa Janković je takođe podsetila sve prisutne da sistem socijalne zaštite nije jedini i dovoljan resurs koji je potrebno angažovati u interesu unapređivanja položaja porodice, te da u tom smislu treba kontinuirano raditi na unapređivanju međuresorske saradnje i razvijanju kolektivne svesti o značaju porodice za ukupan razvoj društva.
U radu Okruglog stola učestvovali su predstavnici organizacija i institucija iz javnog sektora centara za socijalni rad, zavoda i ustanova za smeštaj korisnika i predstavnika organizacija civilnog društva, uz aktivno učešće predstavnika medija.
Praktična iskustva i programske ciljeve usmerene na podršku porodicama u riziku, predstavili su Ketlin Brašić, predstavnica UNICEF-a, Gorana Džudža Jakovljević, predstavnica« Novak Đoković Fondacije »i Zoran Milačić, direktor Centra za zaštitu odojčadi, dece i omladine Beograd. O aktivnostima Republičkog zavoda, usmerenim na uspostavljanje i razvoj nove socijalne usluge podrške porodici u krizi, koje Ministarstvo i Zavod realizuju uz podršku UNICEF-a, govorila je Snježana Jović, savetnica u Odeljenju za supervizijsku podršku.
U diskusiji koja je usledila nakon uvodnih izlaganja, učesnici Okruglog stola dali su doprinos obeležavanju međunarodnog dana posvećenog porodici i saglasili se da je pred stručnom javnošću stalno prisutan profesionalni izazov da se podstiču i realizuju međuresorne aktivnosti koje vraćaju u prvi plan značaj porodice u društvu, kao i da podstiče odgovornost društva prema porodici.
15. maj 2013.
Pokrenuta inicijativa za saradnju sa zemljama u regionu
U sklopu projekta ' ' Unapređenje bezbednosti i zdravlja na radu u Srbiji ' ' u Beogradu je 14. i 15. maja održana završna Međunarodna konferencija i seminar na temu ' ' Statistički podaci u oblasti bezbednosti i zdravlja na radu ' ' - registar povreda na radu i profesionalnih bolesti. Na Međunarodnoj konferenciji učestvovali su predstavnici zemalja iz regiona i to Slovenije, Hrvatske, Bugarske, Crne Gore, Makedonije kao i predstavnici donatora projekta Kraljevine Norveške i predstavnici Republike Češke, Međunarodne organizacije rada i Evropske agencije za bezbednost i zdravlje na radu.
Konferenciju su otvorili državna sekretarka u ministarstvu rada, zapošljavanja i socijalne politike mr Stana Božović i njegova ekselencija ambasador Kraljevine Norveške Nils Ragnar Kamsvag. Državna sekretarka Stana Božović podsetila je da su Ministarstvo rada, zapošljavanja i socijalne politike - Uprava za bezbednost i zdravlje na radu i Ministarstvo zdravlja pokrenuli inicijativu za uvođenje jedinstvenog registra povreda na radu i profesionalnih bolesti, kako bi se ovim podacima efikasnije upravljalo, odnosno kako bi se efikasnije radilo na smanjenju broja povreda na radu i profesionalnih bolesti u Srbiji. Državna sekretarka se tom prilikom zahvalila donatoru Kraljevini Norveškoj na dodeljenom projektu i naglasila važnost regionalne saradnje. Dodeljena sredstva su u ukupnom iznosu od 737.533,48 evra. Državna sekretarka Stana Božović informisala je učesnike o najvažnijim aktivnostima u okviru projekta.
Prva faza projekta se odnosila na implementaciju EU i nacionalnih standarda u oblasti bezbednosti i zdravlja na radu. Najvažniji ostvareni rezultati u prvoj fazi projekta tiču se izrađene studije za uvođenje sistematičnog pristupa edukcije u ovoj oblasti. U drugoj fazi projekta po prvi put u Republici Srbiji dodeljena su bespovratna novčana sredstva u ukupnom iznosu od 250.000 eura za deset registrovanih privrednih subjekata iz delatnosti tekstila, kože, obuće i prediva. Uslov za dobijanje ovih sredstava bilo je minimalno učešće u iznosu od 25 % sopstvenih sredstava od strane poslodavca.
Njegova ekselencija ambasador Kraljevine Norveške istakao je važnost oblasti bezbednosti i zdravlja na radu kao i značaj regionalne saradnje.
U okviru konferencije predstavljen je novi koncept registracije povreda na radu i profesionalnih bolesti u Srbiji. Održan je i okrugli sto na temu ' ' Mogućnosti saradnje u zemljama regiona ' ' i doneti su zaključci o podnošenju inicijative za donošenje zajedničke Platforme u oblasti bezbednosti i zdravlja na radu zemalja u regionu:
- Republika Srbija - Republika Slovenija - Republika Hrvatska - Federacija BIH - Republika Srpska - Republika Makedonija - Republika Crna Gora - Republika Bugarska
Navedena inicijativa biće podneta radi usvajanja i realizacije Platforme o saradnji u oblasti bezbednosti i zdravlja na radu zemalja u regionu za period od 2014. do 2017. godine.
Inicijalni tekst Platforme pripremiće Republika Srbija u svojstvu domaćina završne konferencije sa ciljem usvajanja do kraja 2013. godine.
14. maj 2013.
Sastanak sa delegacijom MMF
Potpredsednik Vlade Srbije i ministar rada, zapošljavanja i socijalne politike Jovan Krkobabić primio je danas, sa saradnicima, predstavnike delegacije Međunarodnog monetarnog fonda koja je prošle nedelje počela razgovore s predstavnicima Srbije o tekućoj finansijskoj i ekonomskoj situaciji kao i merama ekonomske i fiskalne politike.
Tokom dužeg, sveobuhvatnog i sadržajnog razgovora, obostrano je konstatovano da se i Srbija suočava s izazovima drugih ekonomija sveta: od nezaposlenosti do rastućih obaveza u rešavanju socijalnih problema i davanja. Zaključeno je takođe da je neophodno da se sve obaveze prema državi, od poreza do doprinosa na vreme i bez izuzetka izmiruju.
- Tražiti uštede preko sektora za socijalnu politiku apsolutno je nemoguće ostvariti jer se sve kategorije građana iz te oblasti, nalaze na donjoj granici izdržljivosti - istakao je Jovan Krkobabić, naglasivši istovremeno da mnogi matematički modeli uštede, mahom kreiraju stvarnost koja je daleko od realnog života.
Krkobabić je šefu delegacije MMF-a, Zuzani Murgasovoj preneo uverenje da će do kraja godine biti usvojene izmene Zakona o radu a pre toga i Zakona o štrajku, čime će biti ostvaren proces unutrašnjeg usaglašavanja socijalnih partnera.
Krkobabić sa delegacijom Zavoda za penzijsko osiguranje Austrije
- Saradnja Srbije i Austrije u oblasti penzijsko-invalidskog osiguranja je posebno korisna za Srbiju, jer je austrijski sistem, to i lično smatram, jedan od najboljih u svetu, jer je najbliži korisniku, čoveku, pa i u našem sistemu ima elemenata tog iskustva naglasio je Krkobabić izrazivši zadovoljstvo što se međusobne obaveze izvršavaju redovno i bez zakašnjenja.
Manfred Feliks, predsednik Zavoda za penzijsko osiguranje Austrije istakao je dobru saradnju sa Srbijom, kao i veoma korisnu razmenu iskustava u rešavanju svih pratećih izazova u radu s korisnicima.
Cilj uvođenja savetovanja je da se u odnosima između dve države u oblasti penzijskog i invalidskog osiguranja uvede redovna praksa neposrednog razgovora s osiguranicima i korisnicima prava dveju država na kojima se zainteresovanim licima pruža stručna pomoć i saveti u vezi ostvarivanja prava iz oblasti socijalnog osiguranja.
Fond PIO Srbije tokom prošle godine korisnicima koji imaju prebivalište u Austriji, a njih je nešto više od 1.300, isplatio je, na ime penzija i ostalih prava, 1,3 miliona evra, dok je austrijskim korisnicima kojih je neuporedivo više čak 25.563, a imaju prebivalište u Srbiji, isplaćeno 91.5 miliona evra.
Razgovoru su prisustvovali i Vinfred Pingera, generalni direktor Zavoda za penzijsko osiguranje Austrije kao i ambasador Republike Austrije u Srbiji dr Johanes Ajgner.
14. maj 2013.
Komemorativna svečanost u Mathauzenu
Zahvaljujući istrajnom angažovanju Ministarstva rada, zapošljavanja i socijalne politike, Sektoru za boračko invalidsku zaštitu, diplomatskih i vojno-diplomatskih predstavnika Republike Srbije u Republici Austriji, redovnoj godišnjoj komemorativnoj svečanosti održanoj 12. maja 2013. godine u okviru kompleksa nekadašnjeg logora smrti u Mathauzenu povodom obeležavanja 68. godišnjice oslobođenja tog nacističkog stratišta, prisustvovala je brojna delegacija Republike Srbije.
Delegaciju Republike Srbije predvodio je državni sekretar Ministarstva rada, zapošljavanja i socijalne politike, Negovan Stanković zajedno sa predstavnicima diplomatskih i vojno-diplomatskih predstavnika Republike Srbije u Republici Austriji, preživelim zatočenicima logora smrti u Mathauzenu iz naše zemlje kao i predstavnicima Srpske pravoslavne crkve i više stotina pripadnika srpske dijaspore koji žive u Austriji.
Kraj Jugoslovenskog nacionalnog memorijala, uz prisustvo državne zastave Republike Srbije koju je nosio student Policijske akademije u Beogradu, prisutnima se obratio državni sekretar Negovan Stanković i preživeli zatočenik logora Mauthauzena, Vladimir Krivokapić.
Logor smrti u Mathauzenu predstavlja jedno od najvećih mesta stradanja u okupiranoj Evropi tokom Drugog svetskog rata. Dana 8. avgusta 1938, samo nekoliko nedelja nakon nacističke okupacije Austrije, zatvorenici iz logora u Dahauu, koncentracionog logora u blizini Minhena, prebačeni su u austrijski grad Mauthauzen, u blizini Linca.
Koncentracioni logor u Mathauzenu bio je poznat kao središnji logor za ukupno 49 drugih logora koji su se nalazili na teritoriji okupirane Austrije. Između 8. avgusta 1938. i 5. maja 1945. godine, oko 195. 000 osoba, muškaraca i žena, bili su zatočeni u tim logorima koji su predstavljali mesta užasnog stradanja ljudi, njihovog mučenja i likvidacije.
Koncentracioni logor u Mathauzenu oslobođen je 5. maja 1945. godine od strane jedinica sovjetske Crvene Armije. Suđenja za počinjene zločine u Mathauzenu odigrala su se početkom 1946. godine. 1947. godine, sovjetske vojne vlasti zvanično su predale lokalitet nekadašnjeg koncentracionog logora u Mathauzenu Republici Austriji. 1949. godine ustanovljen je Državni muzej u Mathauzenu i iste godine otpočeto je sa podizanjem nacionalnih memorijala.
Pored logora smrti koji se nalazio u samom mestu Mathauzen, logori su postojali i u brojnim drugim naseljenim mestima poput Gusena, Ebenzea, Melka i drugih. Nakon okončanja Drugog svetskog rata, sva stratišta u okviru sistema koncentracionog logora u Mathauzenu proglašena su zvaničnim memorijalima. Tako je 3. maja 1970. godine austrijski savezni kancelar Bruno Krajski svečano otvorio središnju muzejsku postavku posvećenu tragičnim događajima i žrtvama koncentracionog logora u Mathauzenu.
14. maj 2013.
Svetski dan porodice
Na taj dan širom sveta organizuju se aktivnosti na lokalnom, nacionalnom i međunarodnom nivou čiji je cilj ukazivanje na različita područja značajna za porodicu i socijalne, ekonomske i demografske procese koji se tiču porodice. Cilj obeležavanja Svetskog dana porodice je afirmacija porodice i porodičnih vrednosti, podsticanje jednakosti između žena i muškaraca u okviru porodice, zaštita porodice kao osnovne jedinice društva i pomoć kako bi porodice mogle da ispune svoju odgovornost prema zajednici.
Ministasrtvo rada, zapošljavanja i socijalne politike Svetski dan porodice, 15. maj, obeležava radno, organizovanjem tribina, različitih događaja, medijskih nastupa. Tog dana, pored ostalih događaja, u 10:00 časova, u Republičkom zavodu za socijalnu zaštitu, održava se Okrugli sto, posvećen temi socijalne integracije i međugeneracijske solidarnosti, a u 16:00 časova, organizuje se tradicionalno okupljanje korisnika Gerontološkog centra u Beogradu i porodica. Tom prilikom nastupiće dečji hor« Čarolija »zajedno sa horom korisnika te ustanove.
Ministarstvo, kao jedan od svojih prioritetnih zadataka, nastavlja da sprovodi aktivnosti koje su usmerene na podršku porodici, posebno onoj sa decom najnižeg kalendarskog uzrasta, sa decom sa smetnjama u razvoju, starijim i sa invaliditetom, kao i drugim članovima porodice koji su u riziku od socijalne isključenosti i diskriminacije.
Evropska agencija za bezbednost i zdravlje na radu (EU-OSHA) organizovala je 11. takmičenje za Nagradu za dobru praksu na kome su učestvovale 52 kompanije različite veličine iz 29 zemalja Evropske unije i van nje. Ove godine je EU-OSHA nagradila najbolje primere saradnje između rukovodilaca i zaposlenih u prevenciji rizika.
EU-OSHA je objavila imena deset dobitnika nagrade za vreme evropske konferencije Mala preduzeća i bezbednost i zdravlje na radnom mestu: izazov; prilika, koju je irsko Predsedništvo Evropske unije u Dablinu organizovalo samo dan posle Svetskog dana bezbednosti i zdravlja na radu (28. aprila). Ovo je prvi put da je EU-OSHA zajedno nagradila i rukovodioce i zaposlene, što je u skladu sa kampanjom Zdrava radna mesta na temu Radimo zajedno na prevenciji rizika.
Koristim priliku da čestitam nagrađenim kompanijama u okviru kampanje Evropske agencije za bezbednost i zdravlje na radu. Po prvi put dve kompanije iz Republike Srbije su učestvovale na ovom takmičenju, nažalost nijedna od njih nije među nagrađenima. Stečena iskustva na ovom takmičenju iskoristićemo kako bi se što bolje pripremili za sledeću Kampanju Psihosocijalni rizici, izjavila je Vera Božić-Trefalt, direktor Uprave za bezbednost i zdravlje na radu.
Još uvek se ne prepoznaju koristi dobre politike bezbednosti i zdravlja na radu na nivou pojedinačnih kompanija u Evropi, a posebno u mikro, malim i srednjim preduzećima, rekla je Dr Krista Sedlaček, Direktor EU-OSHA. Ovo takmičenje je pokazalo da je moguće da čak i kompanija sa samo sedam zaposlenih može da ima inovativna rešenja o prevenciji, kao što je to slučaj sa jednim od španskih dobitnika nagrade, dodala je.
Želeli bismo da pokažemo da ideje i koncepti dobitnika Nagrade za dobru praksu mogu da se prilagode u različitim delatnostima i Državama članicama i u organizacijama raznih vrsta i veličina naglasio je Dr Laslo Andor, Poverenik za zapošljavanje, socijalna pitanja i uključivanje. Razmatranje inovativnih rešenja i najbolje prakse u Evropi bi trebalo takođe da nam pomogne u naporima da ubuduće još više razvijemo politiku bezbednosti i zdravlja.
Od dobitnika nagrade se očekivalo da pokažu snažno vođstvo rukovodilaca i aktivno učešće zaposlenih na polju bezbednosti i zdravlja. Organizacije predstavljaju širok spektar sektora, na primer sektor zdravstva, maloprodaje i poljoprivrede. Ceremonija dodele nagrada je bila prilika za dobitnike nagrade da razmene svoja iskustva dobre prakse, kao što su smanjenje nezgoda u proizvodnji automobila u Turskoj, kako je poboljšana dobrobit osoblja u jednoj tehnološkoj kompaniji u Finskoj ili kako su irski zaposleni u mlekarama prepoznali rizike u svom sektoru i kako su ih rešili.
Tokom ovog događaja EU-OSHA je takođe pohvalila još deset kompanija. Danas je objavljen jedan novi priručnik u kome su dati primeri inicijative dobre prakse koju su primenjivali.
1. Evropska agencija za bezbednost i zdravlje na radu (EU-OSHA) doprinosi tome da Evropa postane bezbednije, zdravije i produktivnije mesto za rad. Agencija istražuje, razvija i širi pouzdane, uravnotežene i nepristrasne informacije o bezbednosti i zdravlju i organizuje pan-Evropske kampanje o podizanju svesti. Ustanovljena od strane Evropske unije 1996. godine sa sedištem u Bilbau, Španija, Agencija okuplja predstavnike Evropske Komisije, vlade Država članica, organizacije poslodavaca i zaposlenih, kao i vodeće stručnjake iz svih 27 Država članica EU i šire.
2. Kampanja Zdrava radna mesta 2012 - 13 Radimo zajedno na prevenciji rizika je decentralizovana i osmišljena je da pomogne nacionalnim organima vlasti, kompanijama, organizacijama, rukovodiocima, zaposlenima i njihovim predstavicima i ostalim ključnim činiocima u zajedničkom radu na poboljšanju zdravlja i bezbednosti na radnim mestima. Kampanja podržava široku oblast aktivnosti na nacionalnom i evropskom nivou, uključujući sastanke i seminare za nacionalne partnere. Posebno je dobrodošlo učešće manjih preduzeća. www.healthy-workplaces.eu
Cilj Evropske nagrade za dobru praksi je da pokaže koje su koristi dobre prakse na polju bezbednosti i zdravlja. Nju je organizovala EU-OSHA u saradnji sa Državama članicama i počasnim Predsedavajućim Saveta Evropske unije. Novinari mogu da se obrate:
Polaganjem venaca u okviru Groblja oslobodilaca Beograda, uz vojne i državne počasti, u prisustvu zvaničnika Srbije, predstavnika ambasada zemalja saveznica, boraca, građana, učenika, danas je u Srbiji obeležen 9. maj - Dan pobede nad fašizmom u Drugom svetskom ratu. Centralnu državnu ceremoniju predvodio je ministar prosvete, nauke i tehnološkog razvoja Žarko Obradović.
U ceremoniji su učestvovali predstavnici Ministarstva odbrane i Vojske Srbije, Republičkog odbora SUBNOR-a, Grada Beograda, kao i ambasade Ruske Federacije, Ukrajine, Republike Belorusije, Republike Azerbejdžan, Francuske, Sjedinjenih Američkih Država i Ujedinjenog Kraljevstva u Republici Srbiji.
Na ovom groblju je sahranjeno 1395 boraca Narodooslobodilačke vojske Jugoslavije i 818 boraca Crvene armije, a ministar Obradović je nakon što je položio venac i upisao se u knjigu sećanja, naveo da je Dan pobede prilika da se setimo da je Srbija tada kao deo Jugoslavije učestvovala u borbi protiv najvećeg zla 20. veka - fašizma.
" Tada je, iako malobrojna, stala u red onih zemalja koje se bore za slobodu, demokratiju, budućnost i bolji život svih generacija ", rekao je Obradović, podsetivši da je Srbija dala velike ljudske žrtve. Zajedno sa drugim zemljama bila je, kako je rekao, deo demokratske slobodarske tradicije koja je postavila temelje sveta u kome danas živimo.
" Ovo je prilika da se sa ponosom sećamo tih godina, da poštujemo žrtve i da shvatimo da Srbija zajedno sa drugima može graditi budućnost kao što je to činila pre više od 60 godina ", rekao je Obradović.
9. maja 2013. godine diplomatski predstavnici Republike Srbije položili su vence na srpske vojne memorijale i mesta stradanja iz perioda Drugog svetskog rata na tlu Albanije, Austrije, Bosne i Hercegovine, Velike Britanije, Grčke, Egipta, Izraela, Italije, Mađarske, Makedonije, Nemačke, Norveške, Poljske, Rumunije, Slovačke, Slovenije, Francuske, Hrvatske, Crne Gore, Češke, Španije i drugih država.
Državni praznik Dan pobede nad fašizmom u Drugom svetskom ratu tradicionalno je obeležen obrazovnim aktivnostima u velikom broju osnovnih i srednjih škola, kao i svečanostima i okupljanjima kraj vojnih memorijala i mesta stradanja u brojnim opštinama i gradovima širom Republike Srbije.
8. maja 2013. godine u 17.00 časova, uz najviše vojne počasti, sa Savske terase Beogradske tvrđave izvršena je svečana praznična počasna artiljerijska paljba.
61 milion dinara udruženjima osoba sa invaliditetom
Izdvojeno je nešto više sredstava nego prošle godine. Situacija je teška i dobra volja nije dovoljna, ali nemamo više mogućnosti. Nadam se da ćemo iduće godine imati više uslova i sredstava za bolji život ove populacije, rekao je ministar Krkobabić.
Državna sekretarka, Brankica Janković, rekla je da je ove godine na Konkurs za unapređenje položaja osoba sa invaliditetom prijavljeno 286 projekata, od čega je 95 odabrano. Ministarstvo je izdvojilo 10 miliona dinara više nego prethodne godine. Prilikom odabira projekata vodilo se računa o teritorijalnoj raspoređnosti kako bi se pružila jednaka podrška razvoju usluga za osobe sa invaliditetom na teritoriji cele zemlje, istakla je Janković.
Prioriteti ovogodišnjeg Konkursa za unapređenje položaja osoba sa invaliditetom bili su: prevencija institucionalizacije i deinstitucionalizacija (stanovanje uz podršku, dnevni boravci, stimulativni i inkluzivni programi), poboljšanje pristupačnosti fizičkog okruženja i usluge podrške za samostalan život osoba sa invaliditetom.
Prema procenama Svetske zdravstvene organizacije u Republici Srbiji živi preko 700.000 osoba sa različitim vrstama invaliditeta, od čega je oko 70 % osoba sa invaliditetom siromašno, dok čak polovina njihovih prihoda potiče od primanja po osnovu različitih mera socijalne politike. Ministarstvo rada, zapošljavanja i socijalne politike, kroz kontinuiranu finansijsku i stručnu podršku koju pruža udruženjima osoba sa invaliditetom razvilo je, između ostalih, uslugu dnevnog boravka koja je doprinela smanjenju broja dece i mladih sa smetnjama u razvoju koja su smeštena u neku od ustanova socijalne zaštite za 25 %, zatim uslugu personalne asistencije čime smo omogućili neposrednu podršku osobama sa telesnim invaliditetom u obavljanju svakodnevnih životnih aktivnosti, uslugu opismenjavanja kasnije oslepelih na Brajevom pismu, obuci za samostalno kretanje, kao i usluge kancelarija za znakovne prevodioce u preko 40 gradova u Srbiji, dok će rezultat partnerstva sa predstavnicima Saveza gluvih i nagluvih biti usvajanje Zakona o upotrebi znakovnog jezika. Usvajanjem Zakona o socijalnom preduzetništvu i zapošljavanju u socijalnim preduzećima omogućićemo osobama sa invaliditetom još jedan način da pod povlašćenijim uslovima dođu do zaposlenja.
