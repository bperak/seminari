26.11. - 30.11.2012.
Podatak da se već drugu nedelju za redom na novosadskoj berzi realizuju prometi koji su na uobičajenom nivou, dokaz je da su se posle jednomesečne tržišne uspavanke, u trgovanje ponovo aktivnije uključili i ponuda i tražnja. U periodu od 26.11. - 30.11. preko Produktne berze je prodato ukupno 2.930 tona robe, što je u odnosu na prethodni nedeljni period rast od 58,21 %. Vrednost prometovane robe iznosila je 85.458.600 dinara ili za 30,84 % više nego prethone nedelje.
Kukuruz neće imati apsolutnu lidersku poziciju na tržištu u narednoj ekonomskoj godini kao što je to bilo prethodnih godina. Razlog je opšte poznat. Međutim, to ne mora nužno da znači da trgovanja ovom robom neće biti. Naprotiv, ova roba će biti prisutna na našem tržištu, samo što su se akteri u trgovanju promenuli. Naime, s obzirom na mali izvozni portencijal, kupce pre svega treba tražiti na domaćem tržištu, a ne na strani izvozne tražnje. Možda paradaksolano zvuči, ali u periodu kada je ukupni proizvodni potencijal ove robe izuzetno mali, upravo zbog izostanka značajnije izvozne tražnje pojavio se trenutni višak kukuruza u ponudi i to je oborilo cenu ovoj robi u protekloj nedelji za čitavih 2,27 %. Cena se inače kretala u rasponu od 25,00 din / kg bez PDV sa početka nedelje, pa do 24,00 din / kg na samom kraju nedelje. Prosečna cena trgovanja protekle nedelje je iznosila 26,07 din / / kg (24,14 bez PDV).
Cena pšenice je stabilna. Već dva meseca cena hlebnog žita praktično varira u uskom cenovnom okviru između 26,50 din / kg bez PDV i 27,50 din / kg. Stabilnost ponude i stabilnost tražnje uslovili su i stabilnost cene. U protekloj nedelji pretežna cena ove robe je iznosila 27,00 din / kg bez PDV, a realizovana je prosečna nedeljna cena na nivou od 29,05 din / kg (26,90 bez PDV). To je zanemarljiv cenovni rast u odnosu na prethodnu nedelju od 0,74 %.
Cena soje se posle dužeg perioda variranja, stabilizovala na nivou od 66,96 din / kg (62,00 bez PDV). Svi kupoprodajni ugovori su realizovani po ovoj ceni, što je potpuno preslikana situacija iz prethodne nedelje.
Sojina sačma se prodavala na berzi u Novom Sadu u protekloj nedelji po ceni od 74,40 din / kg (62,00 bez PDV), pa imamo jednu specifičnu situaciju da su cene soje i sojine sačme u nedelji za nama imale identičnu cenu.
