Ko to tamo peva Dotrajalim autobusom firme Krstić i sin, za Beograd kreće grupa putnika. Svako od njih ima neodložne razloge da što pre stigne u prestonicu. Proleće je 1941. Dan uoči nemačkog napada na Jugoslaviju. Autobus kreće iz zabiti.Zbog nepredviđenih okolnosti putovanje će se odužiti, i ako je polazna stanica od Beograda udaljena svega stotinak kilometara. Na putu, putnici se svađaju. Nagoveštaj buduće katastrofe se naslućuje. Stari, rastureni autobus sa svojim neobičnim i pomalo otkačenim putnicima komična je slika jedne epohe u raspadanju, kraj jednog sveta koji će nestati u plamenu i ekploziji. I pored početne netrpeljivosti, putnici se na kraju ujedinjuju, iz čega će proizići otvoreno nasilje usmereno na dva Cigana muzikanta. Nije slučajno da tada počinju da padaju i bombe.Dugometražni film Slobodana Šijana, komedija iz 1980. godine, okupila je impozantna imena glumačke garde bivše Jugoslavije. S druge strane, mnogi smatraju da se radi o jednom od najboljih filmova snimljenih u bivšoj državi, koji je na globalnom svetskom planu ostao nezapažen što je posljedica prvenstveno činjenice da se radi o predstavniku male kinematografije. Međutim, radi se o remek delu gde scenario vrhunskog srpskog satiričara Dušana Kovačevića dobija svoj najbolji obris kroz dramaturški savršeno skladnu filmsku celinu. Jer, film možete odgledati nebrojeno mnogo puta i svaki put ćete pronaći novi detalj. Kadar se u tom smislu posebno izdvaja. Usprkos brojnoj glumačkoj ekipi, nikome u njemu ne nedostaje mesta. Fascinirajuće je zapravo kako jedna tragična okolnost može biti vidjena kroz zabavne detalje. Ko to tamo peva vremenom je stekao kultni socijalni status pa su pojedine filmske fraze poput Vozi Miško postale idiomi južnoslovenskih jezika. Za film je vezana i jedna zanimljivost. Završna scena u kojem po dolasku u Beograd autobus biva pogođen u neprijateljskom bombardovanju, trebala je predstavljati scenu u kojoj se vidi beg životinja iz zoološkog vrta. Međutim, zbog smrti tadašnjeg jugoslovenskog predsednika Josipa Broza Tita, granice bivše države ostaju zatvorene, pa tako i životinje predviđene za snimanje koje su pripadale jednom italijanskom cirkusu, nisu mogle biti dopremljene na set. Scena je kasnije iskorićtena za film Underground Emira Kusturice. Film je nagrađen nagradom ekumenskog žirija na festivalu u Montrealu, pulskom Zlatnom arenom za najbolju sporednu ulogu koju je poneo Aleksandar Berček. Uloge tumače Pavle Vujisić, Dragan Nikolić, Danilo Bata Stojković, Aleksandar Berček, Neda Arnerić, Taško Nacić, Bora Stjepanović, Slavko Štimac..
Maratonci trče počasni krug Maratonci trče počasni krug je kultni filmSlobodana Šijana iz 1982. godine. Često je ocenjivan kao najbolji (ili jedan od najboljih) srpskih fimova. Citati iz filma su prepoznatljivi i odomaćeni u svakodnevnom govoru.Radnja je smeštena 1934. godine, posle atentata na kralja Aleksandra u Marseju, u maloj srpskoj palanci. Porodica Topalović ima pet generacija muškaraca, koji se bave prodajom pogrebne opreme i grobarskim poslom i svađaju oko nasledstva upravo preminulog Pantelije Topalovića, osnivača porodične pogrebne firme. Najmlađi član, Mirko (Bogdan Diklić) porodice ima namere da ostavi porodični posao i da se bavi nečim časnijim. Takođe, želeo bi da se venča sa Kristinom (Jelisaveta Seka Sablić), koja ga ne voli. Njen otac, Bili Piton (Zoran Radmilović) posluje sa porodicom Topalović, tako što iskopava i prodaje im stare sanduke, koje Topalovići prelakiraju i prodaju kao nove. I Bili je zainteresovan da dođe do Pantelijinog nasledstva ili para koje mu Topalovići duguju, zbog čega nagovara Mirka da se pokaže kao čovek i da uzme svoj deo nasledstva, pre nego što se oženi Kristinom. Kristina je zaljubljena u Đenku, najboljeg Mirkovog druga, filmadžiju koji je iznad malograđanskog morala.Poslednja scena je početak obračuna izmežu Bilijeve porodice i porodice Topalović. Prepoznatljivi citati Ponovo radi bioskop - Đenka je platio deci na ulici da ovo viču po gradu Mirko Topalović (Bogdan Diklić): Njemu se i ne ispati da izlazi iz groba... Laki Topalović (Danilo Bata Stojković): Đubre matoro, imaš sto godina, a lažeš i varaš Aksentije Topalović (Mija Aleksić): Barabo jedna, ovakvog si čoveka našao da falsifikuješ. - Laki: Kako je dedice? " - Aksentije: Vozi brže - Laki: Ne može brže, jurimo trideset. - Milutin Topalović (Pavle Vujisić): Pa naravno da ne može kada je tvoj blesavi sin raskantao mašinu. - Mirko: Šta to radiš, kume? - Đenka (Bora Todorović): Pa vežbamo, kume. Probamo za film. Ti ćeš ovo isto da radiš... samo sutra. Milutin: Laki je malo nervozan. Laki: Ja ne mislim. Ja samo predlažem, a vi odlučite. Mirko: ' Oću svoj deo, nećete da me prevarite. - Đenka (kada bez pantalona odlazi kod Topalovića): Šta je smešno? - Aksentije (Maksimilijanu (Milivoje Mića Tomić)): Nema šešir. Bili Piton: Ja sam pošteno radio. Izlagao sam se opasnoti da me uhvate i oteraju na robiju. Laki: Ala je opravio, svaka mu čast. Đenka: Da znate da je ukusan Pantelija. - Laki: Vidi, tata, pa to je gospodin Rajković. Šta mu je? - Milutin: Sad mu više nije ništa. Ubio si ga ko zeca. Laki: Sve može da propadne, da nestane, samo je smrt siguran posao.
Skupljači perja " Skupljači perja " je jugoslovenski film režisera Aleksandra Saše Petrovića snimljen 1967. godine. Rad Aleksandra Saše Petrovićanja filma se bazira na životu Roma u jednom selu na severu Vojvodine, ali film se bavi daleko složenijim temama poput ljubavi, međuetničkim i socijalnim odnosa. Glavne uloge tumače Bekim Fehmiu, Olivera Vučo i Velimir Bata Živojinović. " Sakupljači perja " se smatra za jedan od najznačajnijih filmova crnog talasa i jugoslovenske kinematografije uopšte.Radnja filma se odvija u okolini Sombora, na severu Vojvodine. Glavni lik, Beli Bora Perjar je Rom koji skuplja i preprodaje perje nabavljeno širom Vojvodine. Film počinje scenom u kojoj Bora, koga vozi taksi, pokupi Tisu (Gordana Jovanović), čiji je očuh Mirta Klaser (Bata Živojinović) glavni Borin konkurent u perjarskom poslu. Mirta i Bora imaju sporazum o podeli rejona iz kojih nabavljaju perje, ali problem nastaje kad se ispostavi da se Mirta nije pridržavao dogovora. Sukob se naizgled smiruje za stolom u lokalnoj kafani (Mirta vraća pare Bori i nudi mu da radi za njega, jer je Bora sve svoje pare prokockao igrajući ajnc), ali, sukob je mnogo dublji, jer je Bora zaljubljen u Tisu, iako je oženjen starijom ženom, a i Mirta želi Tisu za sebe.Mirta za to vreme udaje Tisu za dvanaestogodišnjeg dečaka, koga Tisa odbija uz konstataciju da on nije muško već dete. Nakon pokušaja Mirte da je siluje, ona beži kod Lenčeta (Olivera Vučo) pevačice u lokalnoj kafani. Lenče je savetuje da ona pokuša da ostvari svoje snove, da takođe postane kafanska pevačica u Beogradu. Međutim, Tisa na to nije spremna i prepušta se Bori, koji je odvodi pred popa Pavla (Mija Aleksić) koji ih crkveno venčava.Bora potom odvodi Tisu kući, i tu njih dvoje žive zajedno za Borinom majkom, prvom ženom i njihovom djecom. I dok je Bora na putu, Tisa, zavedena slikama Beograda na televiziji, i pričama prve Borine žene, odlazi u Beograd da nađe Lečetovog sina, koji po Lenčetovim rečima, odlično živi od pevanja u Beogradu. Ispostavlja se da je njen sin bogalj koji jedva sastavlja kraj s krajem pevajući po haustorima i proseći po ulicama. Tisa, razočarana u život u Beogradu odlučuje da se vrati u selo, i biva silovana od strane dvojice Mađara, vozača kamiona koji su joj stali dok je stopirala ka Somboru. Silovanu i pretučenu, oni je izbacuju iz hladnjače pored puta na ulazu u Sombor. Onesvešćenu, pronalazi je lokalni Rom koji je na kolicima odvozi Mirti.Bora se, nakon povratka, počinje raspitivati za Tisu, i posle puta u Beograd joj ulazi u trag, što ga ponovo dovodi do Mirte i njihovog konačnog obračuna. Mirta je već bio pokušao da ubije Boru na vašaru i ovaj duel je bio neizbežan. U antologijskoj sceni borbe noževima u bajti, Mirta i Bora s noževima zaranjaju u perje iz kog izlazi samo Bora dok se Mirta drži za grudi i mrlju krvi koja se pojavljuje. Nakon toga Bora baca Mirtu u zaleđeno jezerce i nestaje bez traga.Na kraju filma prikazana je istraga o ubistvu Mirte. Policija saznaje da je Bora ubio Mirtu ali niti od jednog od žitelja sela ne mogu da saznaju ništa o Bori. Među ispitanima je i Tisa, što govori da je Bora otišao sam. " Skupljači perja " je tipičan film ' crnog talasa ' - krajnje realistički prikazi, socijalna tematika. Sam prikaz fabule nije dovoljan da bi pokazao svu raskoš ovog filma, počev od fotografije Tomislava Pintera do upotrebe muzike.Film nije uopšte poput tadašnjih filmova služio kao propaganda blagodeti života u samoupravnom socijalizmu. Naprotiv; pokazuje teško stanje u kome su živeli Romi u vojvođanskim selima tih godina. Film se dotiče i međuetničkih odnosa i raznovrsnosti etničkih grupa u Vojvodini - pokazuje Rome, Srbe, Slovake, Mađare i dr. Muziku za film je birao sam Aleksandar Petrović, a ističu se pjesma " Đelem, đelem " (koju pjeva Olivera Vučo) kao osnovna muzička tema u filmu i " Kerda Mile bari škoda ". Fotografija (Tomislav Pinter) je takođe u funkciji povećanja utiska depresivnosti jer se koristi mali broj boja, i to uglavnom nijanse smeđe, sive i zelene.Aleksandar Petrović je u ovome filmu angažovao glumce naturščike za sve uloge sem vodećih. Čak je i glumici koja glumi Tisu (Gordana Jovanović), jednog od glavnih likova, ovo bilo prvo pojavljivanje na filmu.Nagrade: 1967. godine film je osvojio Gran pri žirija Filmskog festivala u Kanu, nagradu Međunarodnog udruženja filmskih kritičara, Nominacija za Zlatnu palmu Filmskog festivala u Kanu1968. Nominacija za Oskara za najbolji strani film 1969. Zlatni globus nominacija za najbolji film van engleskog govornog područja Zanimljivosti: Engleski naziv za film (I even met happy gypsies) je u stvari prevod jednog od stihova noseće pjesme " Đelem, đelem " - Maladilem šukale romeja - sretao sam čak i srećne Cigane.
Smrtgospodina Lazarescua Cristi Puiu je 2005. za svoj Mortea Domnului Lazarescu (u prevodu Smrt gospodina Lazarescua) dobio posebno priznanje Canneskog festivala i time rumunskoj kinematografiji širom otvorio vrata Evropi i svetu. Nakon njegovog ostvarenja, Rumunijom je zavladao veliki filmski bum i krenuo je tzv. novi rumunski talas zbog koga je Rumunija danas jedna od najzanimljivijih savremenih kinematografija u Evropi. Dokaz tome je baš Canneski festival kao jedan od najprestižnijih u svetu, na kome svake godine imaju svog predstavnika. Godinu posle Lazarescua, Corneliu Porumboiu osvaja dve nagrade, među kojma i onu za najbolju kameru, za svoj A fost sau n-a fost? 2007. pamti se kao najveća godina rumunskog filma u istoriji. Prvo je reditelj Cristian Nemescu osvojio posebno priznanje Cannesa za svoj California Dreamnin: Nesfarsit (California Dreamin: Nesvršeno), a onda je Cristian Mungiu sa svojim 4 luni, 3 saptamani si 2 zile (4 meseca, 3 nedelje i 2 dana) osvojio grand prix pomevši konkurenciju u kojoj su se našli filmovi poput Death Proof, Le Scaphandre et le papillon, No Country for Old Men, Persepolis i Zodiac.Smrt gospodina Lazarescua je mučna drama o poslednjim satima života šezdestdvogodišnjeg starca Dante Remus Lazarescu-a. Starca zaboli glava i pozove hitnu pomoć koja tek nakon nekoliko poziva i pomoći suseda dolazi i odvodi starca. Međutim, tu nastaju problemi. Ni jedan doktor ne želi da ima veze sa starcem, pa ga svaki šalje u sledeću bolnicu. Iz sata u sat starcu biva sve gore dok na kraju ne umre.Puiu, naravno kao inspriraciju koristi slavnog Talijana, Dante Alihgieria i njegovu Božanstvenu komediju. Dok nas Dante u Božanstvenoj komediji pomoću Vergilija vodi paklom, Puiu nas pomoću Lazarescua vodi po paklu rumunske zdravstvene komedije. Ostatak njegova imena također je simbolika, Remus (Rem) i Lazarescu (Lazar). Rem je ubijeni brat blizanac i saosnivač drevnog Rima, a Lazar je biblijski lik koga Isus nije stigao spasiti od bolesti ali ga je na kraju uskrsnuo. Nažalost naš Lazarescu nema svog Isusa. Smrt gospodina Lazarescua je društveno politički komentar na celokupno rumunsko javno zdravstvo, koje izgleda kao i u mnogim zemljama sveta. Puiu prikazuje kompletnu dehumanizaciju zdravstva čiji je uzrok sarkastičan lavirint moderne birokratije. Zanimljiv je Puiujev dokumentaristički pristup gde, iako je film pomalo spor i sumoran, dobija na dinamici, upečatljivosti i humoru. Taj pristup daje utisak reality show - a jadnog starca koji se bori za život, a njegova sudbina je jasno sugerirana u samom naslovu. Iako je vremenski period koji pratimo šest sati, Puiu koristi neprimetne jump cutove zbog kojih nam se čini da pratimo sudbinu starca u realnom vremenu, pri čemu pomaže i odlična kamera iz ruke, kao i potpuno izbacivanje muzike iz filma i fokusiranje na ambijentalne šumove. Na samom početku filma pratimo Lazarescua u njegovom domu. Puiu kratkim telefonskim razgovorima sa svojom porodicom i dijalozima sa svojim susedima otkriva njegov karakter. On je usamljeni starac kome društvo čine jedino tri mačke. Iako ima zdravstvenih problema (operisao je čir), puši, pije i nije veliki higijeničar. Jasno nam je da je starac, koji je sad u poznom dobu, svojoj porodici pružao bezuslovnu ljubav, a sada je daje svojim mačkama, jedinim bićima preostalim u njegovom životu. Nakon što smo upoznali Lazarescua, Puiu ga šalje u meditativnu noć, daje ga na nemilost ljudi koji ga ne poznaju i u tom trenu on je suočen s neizbežnim krajem. U toj šestosatnoj noći Puiu preispituje moral svakog pojedinca u filmu, medicinskih sestara, svakog pojedinig doktora ali i samog Lazarescua. Odnos svih likova prema Lazarescuu je isti kao i njegov sopstveni. Tu se postavlja glavno pitanje filma, ima li čovek pravo na život samo radi postojanja bez obzira koliko radi protiv sebe? Da li je moralna dužnost društva brinuti se za njega? Puiu daje jasan odgovor. Lazarescu je simbol malog čoveka koji je tokom života drugima davao bezuslovnu ljubav, a zbog nepoznavanja negovog lika postaje žrtva ljudskog kolektiva. Osim jasnog odnosa lekara i pacijenta data nam je jasna slika odnosa i unutrašnje netrpeljivosti u hijerarhiji medicinskog osoblja.Smrt gospodina Lazarescua je ozbiljan i sumorno tužan film, ali ne ulazi u potpunu monotoniju Puiu situaciju osvežava briljantnim humorom, posebno sa sarkastičnim sporednim i epizodnim likovima kojima dodatno sugerirše negativnu situaciju i nefunkcionisanje sistema. Međutim, koliko god se mnogi divili trudu u izradi ovog filma, on se ne preporučuje svakom. Iako je inteligentan i inventivan, spor je, depresivan i zahteva veliku dozu koncentracije. Za svakog ko se uspe prepustiti, postaje fascinantan.
Još članaka...
Potkategorije
Veliki tim američkih i britanskih filmskih kritičara, profesora i autora priredio je 2003. godine prvo izdanje 1001 Movies You Must See Before You Die, a do sada su objavljeni autorizovani prevodi u raznim zemljama. Knjigu je priredio Steven Jay Schneider.
Srpsku verziju knjige 1001 film koji moraš da vidiš pre nego što umreš objavila je izdavačka kuća Filip Višnjić Komerc (u prevodu Borisa Todorovića), koja je dobila licencu za taj međunarodni projekat londonske kuće " Kvintesencija ".
Originalna verzija se svake godine štampa delimično promenjena, tako što se sa pojavljivanjem novih vrednih filmova izbacuju neki sa prethodne liste.
Urednik srpskog izdanja Aleksandar Šurbatović rekao je na promociji knjige u Kinoteci da je dobio dozvolu da unese šest srpskih filmova: " U knjizi su i bez nas već bili Podzemlje i WR Misterije organizma, pa je bilo veoma teško izabrati samo četiri naslova iz bogate srpske kinematografije, a pri tom izbaciti neka četiri filma sa postojeće liste. Odluka je pala na Dom za vešanje, Skupljače perja, Kad budem mrtav i beo i Ko to tamo peva.
Upravnik Kinoteke Dinko Tucaković rekao je na promociju da smo dobili " filmski vodič sa kvalitetnim tekstovima i bogatim ilustracijama ", koji će biti koristan studentima filmskih škola, ali i vrlo zanimljiv najširem krugu filmofila.
Zbog posebne tehničke pripreme i dizajna knjige sa blizu 1.000 stranica koja je namenjena čestom korišćenju, sva izdanja se štampaju u Hong Kongu.
Prema zamisli inicijatora projekta, filmovi se ne biraju kao najbolji, što je relativan kriterijum, već kao ostvarenja koja su dobila istorijsko, opšte i kritičko priznanje.
Za svaki film dati su osnovni podaci o autorima i nagradama, uz kritičarski opis, a složeni su hronološki.Tako je prvi naslov u knjizi Put na mesec Georges Méliès (1902), a poslednji Pokajanje Joe Wrighta (2007).
Na stranicama ovog sajta može se pročitati opis pojedinih filmova iz navede knjige. Nagalasila bih i to da su sinopsisi preuzeti sa hrvatskog sajta movie-maker.bloger.hr.
