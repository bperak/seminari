Vesti septembar 2007
Postavljeno, 26. septembar 2009. godine, Novi Sad.
Dodela paketa za povratnike u Republiku Hrvatsku, Bosnu i Hercegovinu i Kosovo i Metohiju
Dana 26.09.2007. godine Dejan Pavlović v. d. direktor Fonda za pružanje pomoći izbeglim, prognanim i raseljenim licima potpisao je ugovore o dodeli paketa pomoći sa 12 izbegličih i raseljeničkih porodica koje su odlučile da se vrate u mesta svog ranijeg prebivališta u Republiku Hrvatsku, Bosnu i Hercegovinu i Kosovo i Metohiju. Prisutnima se obratio i dr Janko Veselinović, predsednik Saveta za izbegla, prognana i raseljena lica Izvršnog veća AP Vojvodine. Na ovaj način ove povratničke porodice, sa ukupno 35 članova, dobiće pomoć u jednom od tri vrste paketa: bela tehnika; motokultivator i hidropak ili motorna testera sa stolarskim alatom i hidroforom.
Dodeljeni paketi biće, u najskorijem roku, isporučeni na adrese u mestima povratka i to u Hrvatsku (6), Bosna i Hercegovina (5) i Kosovo i Metohija (1).
U junu ove godine već su zaključeni ugovori i paketi su već isporučeni za 12 porodica, sa 36 članova koji su se odlučili na povratak. Do kraja godine predviđeno je da, mimo ovog, bude isporučena još 44 paketa, čime će pomoć biti pružena za ukupno 68 porodica, odnosno za oko 200 njihovih članova.
Na ovaj način Pokrajina preko Fonda za pomoć izbeglim, prognanim i raseljenim licima pokazuje jednaku brigu, kako za lica koja žele da ostanu u Vojvodini, tako i za lica koja žele da se vrate u mesta iz kojih su izbegla ili prognana.
Predsednik Pajtić uručio ključeve od 30 kuća za izbegličke porodice
U Mladenovu, bačkom naselju kraj Bačke Palanke, u dvorištu kuće porodice Vesne i Radovana Pilića, predsednik Pokrajinske vlade mr Bojan Pajtić uručio je ključeve novim vlasnicima 30 kuća u 18 opština u Vojvodini, koje su kupljene parama iz pokrajinskog budžeta. Posredstvom Fonda za pružanje pomoći izbeglim, progranima i raseljenim licima, osnovanog na inicijativu Izvršnog veća Vojvodine i pokrajinskog Saveta za izbegla, prognana i raseljena lica, danas su 30 izbeglih porodica, koje su se opredelile za integraciju u lokalnu sredinu - među njima i porodica Pilić - postale vlasnici svojih novih domova.
- Želeli smo da ispravimo istorijsku nepravdu i pomognemo onima koji su odlučili da ostanu u Vojvodini. Mogu biti ravnopravni članovi društva samo ukoliko žive dostojanstveno i primereno životu ljudi u XXI veku, kao i svi drugi Vojvođani. Zbog toga smo se opredelili da putem više programa pomognemo populaciji prognanim i izbeglih lica. Jedan od načina je kupovina kuća, drugi je kupovina građevinskog materijala za izbeglice koje imaju svoje placeve, zatim pomoć u adaptaciji i rekonstrukciji građevinskih objekata. Tu su i programi pomoći onima koji su se opredelili da se vrate. I to radimo u saradnji sa Zajednicom opština u Slavoniji i Srpskim nacionalnim većem u Hrvatskoj. Želimo da budemo partneri i hrvatskoj Vladi u procesu povratka izbeglica u svoje domove - rekao je predsednik Izvršnog veća Bojan Pajtić.
Od marta do kraja 2007. godine, otvoren je konkurs Fonda za izbeglice za kupovinu kuća najugroženijim izbegličkim porodicama. Pojedinačna vrednost kuće je do šest hiljada evra.
Predsednik Pajtić je izneo podatak da će se do kraja godine kupiti kuće za 75 porodica i da će se za još 135 porodica u Vojvodini obezbediti egzistencija kroz pomoć u građevinskom materijalu i rekonstrukcijom njihovih domova. - Uz druge programe koji podrazumevaju podršku izbegličkoj populaciji, kao što su konkursi Garancijskog fonda Vojvodine za nabavku poljoprivredne mehanizacije u vrednosti 50 miliona dinara, možemo da kažemo da smo ove godine obezbedili oko 170 miliona dinara za pomoć i podršku izbegličkoj populaciji u Vojvodini. To je više nego što je iko u ovoj državi do sada radio na rešavanju ovih problema - naglasio je Pajtić i izjavio da će Pokrajinska vlada i dalje nastaviti da sprovodi ovakve i slične programe, jer, kako je rekao, mnogo je problema pred nama i mnogo je ljudi koji nisu našli načina da žive na dostojanstven način i omoguće svojoj deci primeren život. Mi smo tu da pomognemo da se okonča život u kolektivnim centrima i da se obezbedi elementarna stambena egzistencija.
Petočlana porodica Pilić se, inače, za 16 godina od kako su iz Petrinje stigli u Srbiju, selila više puta i kuća u Mladenovu, koja je konačno njihova, deveta je u kojoj su do sada bili privremeno smešteni. Po rečima Vesne Pilić, to je bio veliki stres za decu. Kada su čuli za konkurs Fonda za izbegla lica, zaključili su da ne mogu ništa da izgube ako se prijave i " njihovoj sreći nije bilo kraja " kada su dobili šest hiljada evra za kupovinu kuće, u kojoj, konačno postoji kupatilo i uslovi za normalan život. Uslovima su više nego zadovoljni - tri hiljade evra će vratiti u narednih 10 godina, a tri hiljade evra su dobili bespovratno.
Predsednik Saveta Izvršnog veća za izbegla, prognana i raseljena lica dr Janko Veselinović je naglasio da je trajni način rešavanja izbegličkih problema jedini pravi način.
- Ukoliko svake godine rešimo određeni procenat problema ovih ljudi - ljudi koji su socijalno ugroženi, mi ćemo za nekoliko godina, nadam se do 2010. godine, rešiti pitanja 10 - tak hiljada najugroženijih porodica, koje, pre svega, nemaju krov nad glavom. Ovo je jedini način pomoći licima koja žele da ostanu u Vojvodini. Takođe, pomažemo i licima koja žele da se vrate u mesto svog ranijeg prebivališta. Dakle, pošli smo od jednakopravnosti izbora da li će se vratiti ili ostati i zbog toga smo ponudili jednake mogućnosti i za povratak i za integraciju. I ljudi su to pozitivno ocenili. Mnogo je onih koji su konkurisali po našim javnim pozivima i za stambeno zbrinjavanje i za povratak - pristiglo je preko dve hiljade prijava, rekao je dr Veselinović.
Ključeve za svoje kuće danas su dobile izbeglice iz opštine Sombor, Bačka Palanka, Kula, Odžaci, Kovin, Zrenjanin, Sremska Mitrovica, Inđija i Ruma.
Postavljeno, 12. septembar 2009. godine, Novi Sad / Mladenovo.
Polazeći od jednakopravnosti integracije i povratka u mesta ranijeg prebivališta pokrajinski Fond za pružanje pomoći izbeglim, prognanim i raseljenim licima će u četvrtak, 13. septembra 2007. godine raspisati Javni poziv za pružanje pomoći u vidu poljoprivredne mehanizacije zadrugama čiji su osnivači, odnosno više od polovine osnivača prognana i izbegla lica koja su se vratila u Republiku Hrvatsku iz Republike Srbije, kao i povratnici iz Autonomne Pokrajine Vojvodine.
kao i povratnici iz Autonomne Pokrajine Vojvodine. Pravo učešća na ovom Javnom pozivu imaju i zadruge u povratničkim sredinama u Republici Hrvatskoj koje bi nabavkom poljoprivredne mehanizacije stvorile uslove za povratak izbeglih i prognanih lica iz Republike Hrvatske koja trenutno borave na teritoriji Autonomne Pokrajine Vojvodine, odnosno ukoliko bi krajnji korisnici pomoći bili i povratnici iz Autonomne Pokrajine Vojvodine. Maksimalan iznos nepovratnih sredstava za pružanje pomoći u vidu poljoprivredne mehanizacije po korisniku Fonda iznosi 1.000.000,00 dinara. Troškove transporta i druge troškove vezane za realizaciju isporuke poljoprivredne mehanizacije snosiće Fond.
Pored ostalih kriterijuma prilikom odabira zadruga koje će dobiti pomoć od pokrajinskog Fonda, vodiće se računa o broju članova osnivača zadruge koji su povratnici, mogućnosti razvoja opštine, stručni kadar kojim zadruga raspolaže, te procenjeni doprinos zadruge povratku izbeglih i prognanih lica na područje na kom zadruga obavlja delatnost. Za ovu namenu za ovu godinu pokrajinski Fond je obezbedio 4.000.000 dinara. Ovo je sedmi Javni poziv koji je raspisao Fond za pružanje pomoći izbeglim, prognanim i raseljenim licima u oblasti lokalne integracije ili povratka u mesta ranijeg prebivališta, od marta meseca ove godine kada je Fond i počeo sa radom.
