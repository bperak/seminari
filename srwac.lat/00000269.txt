Dragi moji Nevenovci, predstavljam vam neobičnu, veselu i razdraganu družinu Tasić. Njih spajaju dve velike ljubavi. Prva ljubav je prema džudou, a drugu vam ostavljamo da otkrijete sami. Sad vi sigurno očekujete da vam predstavim nekoliko dobrih drugara, koji zajedno treniraju džudo. To sam očekivala i ja, kada sam krenula da upoznam naše mlade talente. Na Nevenovoj tajnoj lokaciji upoznavanja mladih talenata, gde se piju samo zdravi gusti sokići i grickaju kokice, dočekala su me nasmejana, prijatna i raspoložena lica. Tata, tri devojčice i dečak. Ja sam Boban Tasić, a ovo su moji mali džudisti - ljubazno i srdačno se predstavi nasmejani tata.
Svako ponaosob, predstavili su se i mladi džudisti, simpatične smeđokose devojčice i stidljivi dečak. Ja sam očekivala neke snažne i velike dečake - rekoh im iznenađeno, dok su se oni slatko smejali. Pomislih u sebi: Ove lepe, umiljate i vitke devojčice bi zaista mogle biti balerine, plesačice ili čak manekenke. Izgled ume da prevari, kaže stara narodna poslovica. Sve tri devojčice su mi ispričale nešto o sebi i svojim uspesima, dok se Stefan, najmlađi član porodice Tasić, nemirno vrpoljio i pravio avione od papirića i salveta. Razumljivo, kao i svaki dečak, njemu nije bio naročito zanimljiv naš razgovor, iako je i on imao štošta da kaže o svojim uspesima i talentima. Devetogodišnji dečak takođe trenira džudo od svoje sedme godine, kao i njegove sestre, ali ga trenutno više zanima slikanje i pisanje.
Gospodin Tasić, otkrio nam je da Stefana zapravo najviše zanimaju makete železnice i vozovi. Verovali ili ne, moja deca su po prirodi strašno nemirna. Dok su još bile sasvim male, izvodile su takve vratolomije po sobi i kući, da moja supruga i ja prosto nismo znali šta ćemo sa njima. Jednostavno, imale su višak energije koje smo mi na vreme usmerili i upisali ih na džudo, misleći da će ih to smiriti bar na neko vreme. Zaista nismo očekivali da postignu ovako velike uspehe, iako smo ih mi uvek i svesrdno podržavali, što naravno činimo i danas - - u poverenju nam je rekao tata naših mladih talenata.
Jelena, Tatjana, Živana i Stefan redovni su članovi džudo kluba Slavija u Novom Sadu. Najlepše reči i sve pohvale, mogle su se čuti o njihovim trenerima Nenadu Mihajloviću, Vladimiru Jovičiću i Petru Vukotiću. Mi zaista volimo svakodnevno da treniramo i uz dobru organizaciju i malo truda, sve se može postići - složiše se devojčice. One su zaista mnogo proputovale, osvojile brojne i značajne nagrade i priznanja. Najviše uspeha u ovom sportu postigla je jedanaestogodišnja Jelena, koja je i zvanična prvakinja Vojvodine u kategoriji pionira. Počela je da trenira od svoje šeste godine i ima preko 60 medalja i dva pehara. Bila je na inostranim takmičenjima u Rusiji, Nemačkoj, Crnoj Gori i Sloveniji, sa kojih se vratila sa osvojenim zlatnim medaljama. Jelena zvanično ima plavi pojas, kao i njena starija sestra Živana, koja je zvanično treća u Vojvodini, sa 20 osvojenih medalja. Najstarija među njima, devetnaestogodišnja Tatjana, nosi zeleni pojas i ima 6 osvojenih medalja. Počela je da trenira sa 14 godina. Najmlađi član porodice Tasić, Stefan, još uvek ima beli pojas, ali vredno trenira sa vršnjacima iz kluba i želi da bude uspešan u ovom sportu kao i njegove sestre. Jelena i Stefan su odlični učenici Osnovne škole Duško Radović u Novom Sadu. Slika najnagrađenije devojčice, Jelene, stoji ispred sale za fizičko vaspitanje u njihovoj školi, kao primer uspešnosti drugim učenicima.
Jelena Dopuđ
Pretplatite se na naša izdanja:
Ime:
Prezime:
Adresa: (250 chars left)
Mesto:
Država
Telefon:
e-mail:
Captcha
Odaberite izdanja na koja želite pretplatu:
navedene cene se odnose na Srbiju
Dobro jutro
Lovačke novine
Eliksir
Neven
Mali neven
Odustani Pošalji
- Uspešno ste se prijavili -
Bićete kontaktirani telefonom danas ili narednog radnog dana kako biste potvrdili Vaš zahtev.
Please turn on javascript to submit your data. Thank you
MAJ-JUN 2013
NEVEN, list za decu u novom broju donosi sledeće rubrike: Književni kalendar Album zanimljivosti Psiho-test Enigmatiku Istorijsku čitanku Zdravi i lepi Kutak za mlade stvaraoce i niz drugih zanimljivih tekstova iz istorije, ekologije, sveta muzike i sporta
