Malo zabavne nauke stiže nam iz Škotske baš pred Božić. Istraživači su našli svoj način kako da čestitaju praznike. Napravili su najmanju Božićnu čestitku na svetu, koja se može videti samo pod specijalnim mikroskopom.
Inženjeri sa Univerziteta Glasgow, Škotska, opravdali su svoju poziciju svetskog lidera u nanotehnologiji. U susret praznicima napravili su najmanju čestitku na svetu. Čestitka je nevidljiva golim okom i može se videti samo pod specijalnim mikroskopom. Toliko je mala da bi čak 8 276 tih čestitki moglo da stane na površinu jedne najmanje poštanske markice.
Upotrebom nanotehnologije, profesor David Cumming i dr Qin Chen ugravirali su minijaturnu sliku jelke na komadić stakla. Kako njih dvojica tvrde, jasno je da ovaj univerzitet ima najbolju i najrazvijeniju nauku o nanotehnologiji, ali je ponekad potrebno običan narod podsetiti šta sve ova oblast može da uradi. Nije lako javnosti objasniti šta se sve postiže nanotehnologijom i gde se ona sve primenjuje, ali kada se kroz ovako praktičan i zanimljiv primer ona predstavi, nailazi se na veliko interesovanje i oduševljenje.
Istraživači su odlučili da je Božićna čestitka pravi način da se pokaže koliko je nova tehnologija moćna. Proces pravljenja kartice trajao je nekih 30 min. Veoma je jednostavno bilo napraviti je, jer se ceo proces ponavlja nekoliko puta. Najviše vremena je otišlo na sam dizajn kartice, nego na njenu izradu.
Čestitka je široka 200 mikro-metara i dugačka 290 mikro-metara. Da bi bilo jasnije koliko je ona mala, mikro-metar je milioniti deo jednog metra. Širina prosečne ljudske dlake iznosi 100 mikro-metara. Zanimljivo je to da preko pola miliona ovih mikro čestitki može da stane na jednu regularnu Božićnu čestitku. Ali, svakako bi bio izazov i teško napraviti toliko malih čestitki. Boje na čestitki napravljene su uz pomoć plasmon rezonance alimunijumskog filma, takođe napravljenog na pomenutom Glasgow Univerzitetu.
Iako je Božićna čestitka jednostavan primer, ova tehnologija ima važan udeo u stvarnom svetu. Elektronska industrija sve više daje prednost nanotehnologiji, koristeći bio-senzore i optička vlakna kao i komponente za kontrolu svetla. Ovakve aplikacije su veoma bitne u budućem razvoju digitalne ekonomije kao i razvoju medicinske tehnologije. Plan je da se nanotehnologijom poveća kvalitet, otpornost i vek mnogih proizvoda i samim tim smanje troškovi oko istih.
