Real Barsa nerešeno (VIDEO)
U uzbudljivom meču sa mnogo šansi gosti iz Katalonije poveli su golom Seska Fabregasa u 50. minutu, a mladi štoper Rafael Varan doneo je izjednačenje Madriđanima u 81. minutu.
U drugom polufinalnom meču u četvrtak se sastaju Atletiko Madrid i Sevilja. Revanši su na programu 27. februara.
Početak meča obeležio je pritisak Reala preko Ronalda, ali bez opasnosti po gol Pita. Sa druge strane, Barselona je usposatvila svoj sistem tika-taka koji nije oduševio publiku na Bernabeu. Najbolju šansu u prvih 15 minuta propustio je Đordi Alba, koji je očajno šutirao posle dodavanja Mesija.
Real je dominirao u prvom poluvremenu, konstantno napadao, ali je Barselona odolevala. Međutim, Barsa je imala bolje šanse za gol, prvo je u 20. minutu Ćavi iz slobodnog udarca pogodio okvir gola, a samo tri minute kasnije posle loše povratne lopte Karvalja ka Lopesu, Mesi je stigao do lopte, ali ju je sa gol linije izbacio Varan.
Prvu šansu u nastavku imao je Benzema, ali je šutirao preko gola. Na drugoj strani prilika nije propuštena i gosti su u 50. minutu stigli do vođstva Kaljehon je izbio loptu, a Mesi joj je presekao put i čini se nehotice dodao do Fabregasa, odbrana Reala bila je skamenjena ali ofsajda nije bilo, a Sesk je rutinski poslao loptu iza leđa golmana Lopesa.
Malo je nedostajalo da Fabregas nedugo zatim duplira prednost Barse, ali je Varan u poslednjem trenutku idealno uklizao i izbio loptu.
Real je ogromnu priliku za izjednačenje imao u 60. minutu. Dugo su domaći gradili akciju, na kraju je Esijen centrirao sa desne strane, a Ronaldo je sa pet metara glavom poslao loptu pored gola.
U 66. minutu savršeno dodavanje Kedire u prostor na desnoj strani za Ozila, on je po zemlji prebacio loptu na drugu stranu, ali je Pike izvarednim klizećim startom sprečio gol Ronalda.
Prethodno je Alveš uputio snažan udarac ka golu Lopesa, ali je golman Reala bio oprezan.
Došao je red na Barsu i pravo je čudo kako gosti u narednih pet minuta nisu dakli bar jedan gol. Prvo je lopta okrznula prečku nakon ubacivanja Alveša i šuta Fabregasa, a u 72. minutu Pedro je u kontri imao situaciju jedan na jedan i sve vreme ovog sveta, ali je šutirao pored gola.
Imala je Barsa još jednu šansu, golman Lopes je pravovremeno istrčao i sprečio Mesija da postigne gol, a onda su Katalonci kažnjeni za sve propuštene prilike,
Igrao se 81. minut, Ozil je centrirao sa desne strane, a 19 - godišnji Rafael Varan pobegao je svojim čuvarima i glavom je savladao Pinta (1:1).
Interesantno je da je Varan drugi najmlađi strelac u istoriji el klasika, jedini mlađi od njega kada je dao gol bio je Lionel Mesi. Do kraja meča jedinu pravu priliku imao je Alba, ali je Lopes odbranio njegov udarac.
Na kraju, Ronaldo je svoj 600. zvanični meč u karijeri završio bez gola, a Mesi nije uspeo da se izjednači sa Di Stefanom po broju golova u el klasiku. Argentinac ima 17 i nedostaje mu još jedan da se izjednači sa Di Stefanom.
Barsa će biti zadovoljnija pred revanš kod kuće jer ga dočekuje sa nerešenim rezultatom i postignutim golom u gostima.
