Lukovska Banja se nalazi na severoistočnim padinama Kopaonika, na 1 km od sela Lukovo, 35 km od grada Kuršumlije i 55 km od centra Kopaonika. Ovo izuzetno lekovito mesto ima 31 izvor sa izdašnošću od 100 litara u sekundi, te predstavlja jedno od najbogatijih i najblagortvornijih mesta u Srbiji. Na visini od 700 m, ovo je najviša banja u Srbiji. Okružuju je guste bukove šume i šljivici. 
Lekovita voda ima visok procenat litijuma, kalcijuma, magnezijuma, natrijuma, kalijuma, stroncijuma, hroma, cezijuma, kobalta. Temperatura izvora je između 20 i 65.3 oC. Voda je pogodna i zdrava za sve ljude, ali posebno se preporučuje onima koji imaju problema sa reumatičnim oboljenjima, degenerativnim kičmenim oboljenjima, oporavkom posle povreda i neurozama. 
Lukovska Banja se pročula tek posle Prvog svetskog rata. Prvo moderno kupatilo je izgrađeno tek 1952. Lukovska Banja danas postaje moderno lečilište i odmaralište, ali njeni kapaciteti još uvek nisu dovoljno iskorišćeni, što znači da su joj potencijali vrlo veliki. 
Od terapija su zastupljene hidroterapija, elektroterapija, magnetoterapija, masaža i terapije blatom. Tu su i tereni za male sportove, teren u pesku, ski staza sa žičarom dužine 300 m, obeležene i uređene staze za šetnju (tzv. staze zdravlja), zatvoreni bazen i sportska sala za odbojku, košarku i rukomet. 
