Moji veliki romantični dijalozi, vol. 1 II deo
16. May 2013. 13:00
Nastavljam svojom utabanom stazom, koncentrišući se na romantiku kao jednu od stvari koje žene danas (kao i uvek) najviše žele. Koliko god jaka, sposobna i emancipovana bila, nema te žene koja s vremena na vreme ne voli da čuje i doživi tako nešto. Vidim kroz sve te maske, ispod kojih se nalaze samo devojčice koje gutaju Malog princa sram vas bilo, nije to što mislite i skupljaju sličice Sara Kej.
Još malo primenjene romantike u vidu dijaloga. Slobodno pokušavajte ovo i kod kuće:
Nudim ti samo sebe. Nemam ništa vrednije.
Šalim se, šalim se, imam nekog keša.
Dopisivali smo se na fejsbuku.
Pitao sam je: gde si?
A ona je odgovorila: nije važno gde sam, važno je gde ću biti za dva dana.
I za dva dana bila je kod mene.
Toliko sam romantičan da mi je bivša devojka govorila: Mogao bi nekad i da zaboraviš neki važan datum, godišnjicu, bar nešto Tek koliko da mogu malo da ti prebacujem. Osećam se čudno
FOTOGRAFIJA: Jovana Tomšević
Toliko sam romantičan da, čak i kad odem u pekaru da joj kupim hleb, umesto njega kupim ružu.
- Šta radiš?
- Evo, volim te. A ti?
Nisam opsednut tobom, ali stavio sam tvoju fotku na desktop, da mi se slaže sa ovom na mobilnom i sa ovom iz novčanika. Dok ne stigne poster u prirodnoj veličini, za ormar.
On: Ako mogu nekako da pomognem, reci.
Ona: Možeš. Reci mi nešto lepo i smešno.
On: Lepo i smešno, hm ti i ja?
Ona: Awwww
Volim te. Ako imaš nešto protiv, govori sada ili zauvek ćuti i peri, peglaj, kuvaj, spremaj, rađaj i odgajaj decu, vodi domaćinstvo i planiraj letovanja dok nas smrt ne rastavi
- Ćao, šta radiš? Je l te ometam?
- Nikako. To je nemoguće, lutko. Tačnije, sve drugo me ometa da uživam u tebi.
