" Svi možemo da kupimo mleko jer nam država to garantuje. Trenutno prazne prodavnice su momentalna stvar koja će se ubrzo ispraviti, kad mere zažive, a to nije moguće još ovog meseca. Sigurni efekti mera očekuju se do Nove godine... " Završen citat.
Ovaj rafal optimizma, od zaborava sačuvan u mojoj novinarskoj beležnici, izmitraljirao je, nekoć potpredsednik Socijalističke partije Srbije, dr Borisav Jović, na press konferenciji, 13. septembra 1993.
A bila je to godina klaustofobično praznih rafova i najveće hiperinflacije u modernoj Evropi. Vreme gadafijevskog inaćenja sa celim svetom, ali i sopstvenim narodom koje je najpreciznije opevao stih Mitra Mirića, " ne može nam niko ništa, jači smo od sudbine "...
Dok sam gledao ono jučerašnje " na ' vatavanje " glasačkog kvoruma po hodnicima Narodne skupštine - predsednica izbrojala taman 126, ništa ispod, ništa preko - kao da sam ponovo živeo onaj tmurni rujan, pre 18 jeseni.
Kada je Milošević s premijerskog mesta maknuo / žrtvovao Šaju (Šainović mr Nikola), taman toliko da " uzme vazduh "; ali je, umesto " demokratskih i fer izbora, pa još naproleće ", koje je očekivao Vuk Drašković, i " prelazne vlade " u koju je verovao prof. Mićunović - šokirao opoziciju i raspisao vanredne " preke " izbore, već za Nikoljdan?
Da sam sve ovo danas, negde već video, ubeđuju me i " dijagnoze " dvojice drugih, danas aktuelnih, vladajućih doktora ekonomskih nauka. Jednog, što je došao do saznanja da " smo mi statistički izašli iz krize, samo to građani još nisu osetili ". I drugog, što je, pre neki mesec, usred velike nestašice, sa sve TV kamerama, u uglednom monopolističkom marketu, prkoseći običnim smrtnicima, punio korpu jestivim uljem, pa još i po staroj ceni.
Neko ko je rođen 1993. " opasno " se približava punoletstvu; Šainović već odavno " ne stanuje ovde " (izdržava 22 - godišnju kaznu, na koju ga je osudio Haški tribunal); no se javni diskurs i vladanje naših državnih predvodnika i njihovih političkih oponenata ni za jotu nisu promenili.
Je li moguće ponavljanja scenarija iz 1993; da li je, u stvari, Boris Tadić naučio nešto od svog prethodnika s Andrićevog venca?
I, dok gubitnici svih boja po Srbiji, šapatom prizivaju tunisko-egipatsko-libijski obrazac " promena "; dok naprednjaci oročavaju " stiropor " za polovinu aprila - hajde da se prisetimo kako je Milošević onomad spasio čast i obraz, poraz pretvorio u pobedu, a svome režimu produžio život čitavih sedam godina.
verbalnu silu, retoričku nadmenosti i brutalnost, ali i političku nadmoć nad dojučerašnjim saveznicima iz SPS-a. Srpska javnost otkrila je tada Tomu Nikolića koji je, pod Šešeljevim mentorstvom, spremio i održao, po dužini Kastra vredan, govor koji, i sa ove distance, predstavlja jednu od najboljih vivisekcija srpskog društva devedesetih. Moglo mu se: u Miloševićevoj prosvećenoj diktaturi, Narodna skupština je imala demokratski Poslovnik, a Gordane Čomić nije bilo na mestu predsedavajućeg.
Milošević je, proročki verujući u unutaropozicionu neslogu, iznenada " potpisao smrtnu kaznu " tom skupštinskom sazivu, raspuštajući ga uz prijemčivo demagoško obrazloženje: " Srbija hoće i zaslužuje parlament kojim će se ponositi. "
Dakle, za stanje u Srbiji bila je kriva Narodna skupština u kojoj su protivnici njegove Vlade u tom momentu bili u većini, a ne njegova Vlada, on i njegovi. Iz te bitke Miloševićev režim je izašao osvežen i rehabilitovan, a sledeća (prva Marjanovićeva) vlada izgurala je pun mandat.
Kako? Prosto tako što tadašnja opozicija svojih 127 poslaničkih mandata nije uspela da pretoči u koalicionu vladu (koju su svi, odreda, obećavali biračima pre izbora), već je presudila SPS-ova alhemija. Uoči i neposredno posle tih izbora, Šešelj, Đinđić i Koštunica su imali nikad bolju međusobnu saradnju, iz Draškovićevog DEPOS-a su, takođe, stizale zakletve da će opozicija napraviti interesnu postizbornu koaliciju protiv Miloševića. " Izdajnici ", međutim, nisu postali ni Šešelj ni radikali, već, znate ono, malo " novodemokratskih " prebega iz DEPOS-a, poneki važan član, kum ili finansijer DS-a, partije saučesnice i tome slično.
