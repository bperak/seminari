Banja Jošanica
Banja Jošanica udaljena je 16 km od Sokobanje. Ona se nalazi u severo-zapadnom delu Sokobanjske kotline, na istočnim padinama planine Bukovik. Izuzetni prirodni potencijali Banje Jošanice kao što su povoljni klimatski uslovi, termalni izvori i lekovito blato peloid predstavljaju osnovu za razvoj zdravstvenog turizma a atraktivna okolina, očuvana priroda, značajni kulturno-istorijski spomenici i tradicionalna seoska domaćinstva za razvoj izletničkog i seoskog turizma. Hotelskih kapaciteta za sada nema u Banji Jošanici a što se tice restoranskih kapaciteta postoje dva restorana Jošanica i Veljković.
Okolina Banje Jošanice, koja je bogata šumom, pogodna je za celodnevne izlete i različite vidove rekreacije. Najtraktivnija izletišta su Vrelo i Sokolovica. Vrelo je udaljeno od Banje Jošanice 6,5 km i do njega se stiže šumskim stazicama. Glavne atraktivnosti ovog izletišta, smeštenog u šumsko - livadskom ambijentu, su izvori tople i hladne mineralne vode po čemu je i dobio ime, očuvana priroda i čist vazduh. Lokalitet Sokolovica nalazi se u neposrednoj blizini Banje Jošanice, a jedna od njegovih atraktivnosti, osim prelepe prirode, je i crkva Sv. Jovana Glavoseka.
Crkva Uspenja Svete Bogorodice je najstarija crkva u Opštini. Izgrađena je u XIV veku, mada prema nekim izvorima datira još iz XI veka, jer ima slična arhitektonska obeležja kao Petrova crkva iz Novog Pazara. Zidana je od kamena, bez kupole, sa prozorima u vidu puškarnica, raspoređenim na različitim visinama. Iako je više puta paljena sačuvana je najviše zahvaljujući čvrstim, debelim zidovima a krov i ikonostas su više puta obnavljani. Crkva je jednim delom ukopana u zemlju da bi bila što manje uočljiva i niska da Turci ne bi ulazili na konjima u crkvu. Pored nje nalazi se crkva Sv. Dimitrija, izgrađena 1899. god., a u blizini je i stari crkveni konak, koji je pretvoren u muzej ali nije otvoren za posete dok se ne izvrši rekonstrukcija.
Zdravstveni turizam u Banji Jošanici zasniva se na primeni lekovitih voda i peloida. Današnja banja sagrađena je 1962. godine, na temeljima starog kupatila iz 1905. godine. Poseduje 5 kaptiranih izvora: sumporna voda, gvozdena I i II, stomačna i crvena voda, sa temperaturom vode od 18 do 22 C, i kupatilo sa tuševima. Lečenje u banji se odvija pod stalnim nadzorom lekara, a od terapijskih tretmana primenjuju se: balneo-terapija, fango-terapija, kreno-terapija i peloidna terapija. Indikacije: bolesti gastro-intestinalnog, genitalnog i urinarnog trakta, kožne bolesti, različite vrste reumatizma (hronični, inflamatorni, ekstraartikularni), šećerna bolest, anemija i snižen krvni pritisak, neuroze i dr.
Korisne informacije
Kontakt telefon
381 18 836 283
Kako doći do
Iz Sokobanje krenete regionalnim putem ka Aleksincu, posle pređenih 5 km skrenete desno kod Trebičke česme, prolazite kroz selo Žučkovac i stižete do Jošanice.
Preporučujemo
Park Banjica se nalazi na obali reke Moravice, u širem centru grada. Lepo je uređen i ukrašen cvećem i zelenilom, sa klupama za odmor i stazama za šetnju u prijatnom ambijentu pored reke Moravice. U blizini je i atraktivna gradska plaža " Župan ", a uzvodno od nje su " Tesnac ", " Šest kaca ", " Tri kace " i " Džentlmen ".
