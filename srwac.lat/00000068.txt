Reagujući na iznesene stavove u pojedinim sredstvima javnog informisanja od strane predsednika FK Spartak Zlatibor voda Dragana Simovića, predsednik Zajednice fudbalskih klubova Jelen Super lige Branimir Babarogić daje sledeću 
IZJAVU ZA JAVNOST 
" Povodom iznesenih stavova predsednika Dragana Simovića moram da istaknem iznenađenje kako izborom komunikacije sa čelnicima Zajednice klubova Super lige, tako i nizom netačnih tvrdnji koje kao takve zaslužuju službeni odgovor. Podsetio bih predsednika Simovića da je i on lično deo srpskog klupskog fudbala. Složiću se sa željom svakog pojedinca, tako i njegovom, da hoćemo da vidimo dalji napredak našeg fudbala, ali i podsećam da će do toga doći samo ukoliko svako od nas u sopstvenom segmentu pruži maksimum. Pogledajmo širom Srbije, kroz dva elitna takmičarska ranga, kako se vide pomaci na planu infrastrukture - od Novog Pazara, preko Užica, Jagodine, Niša, Kruševca i Gornjeg Milanovca, sve do Beograda. U nizu ovih pozitivnih primera verujem da i Dragan Simović može da pronađe i motiv i način i razlog da Spartaku i samoj Subotici podari nešto novo sa tog aspekta. Ujedno, govoreći o polju infrastrukture, svakako da Spartak spada u red onih koji su najmanje uradili u prethodnom periodu. Predsednik Simović govori i o izborima na nivou Zajednice klubova. Još jedno podsećanje, istine radi - jednoglasnom odlukom svih 16 predstavnika kluba Zajednice, uz njegov glas takođe, odlučeno je da se izborna procedura obavi po završetku takmičarske sezone. To smatramo i mudrim i korisnim, jer niko ne ulazi u izbore u trenutku jeka takmičarske borbe. Za taj stav i odluku je bio i potpredsednik Zajednice i moj prvi saradnik Odžaklić, inače predstavnik subotičkog kluba. Nas dvojica imamo odličnu saradnju, kako po pitanjima vezanih za domaće takmićenje, tako i na evropskom polju. Zbog toga, duboko smo ubeđeni da su svi dosadašnji stavovi Odžaklića bili i stavovi Spartaka. Produžetak mandata članovima Zajednice klubova je u potpunosti u skladu sa Statutom naše organizacije, kao i svim pravilnicima FS Srbije kao više instance. Predsednik Saveza Tomislav Karadžić se nikada nije bavio izbornom procedurom u našim redovima i sa svim tim pričama zaista nije povezan na bilo koji način. Na kraju, naglašavam da Spartak predstavlja klub sa najvećim brojem predstavnika na najodgovornijim i čelnim funkcijama na svim fudbalskim nivoima, počev od gradskog saveza, područnog, regiona FS Vojvodine, Zajednice klubova, Izvršnog odbora FSS i Skupštine FSS. Poznavajući sve predstavnike Spartaka u raznim telima i organima, smatram da je reč o izuzetno stručnim radnicima i kvalitetnim osobama, tako da mi eventualna ljutnja i njihovo optuživanje zaista nisu jasni. Kao i uvek, stojimo na raspolaganju svim kapacitetima našim članovima, pa pozivam i gospodina Simovića na razgovor i postizanje dogovora za ostvarivanje najboljih interesa sprskog fudbala. " 
