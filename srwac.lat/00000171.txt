Kreativne mobilne aplikacije
Kada su se pojavili prvi mobilni telefoni s ugrađenom kamerom, mnogi nisu ni sanjali da će upravo oni zauzeti prvo mesto po broju zabeleženih fotografija širom sveta
Za samo nekoliko godina doživeli smo pravu revoluciju u oblasti fotografije. Mobilni telefoni postali su ozbiljne računarske platforme koje snažno utiču na mnoge industrije, pa i duboko zalaze u svet fotografije. Fotografija je postala dostupna gotovo svima, i eksplozija kreativnosti preplavila je planetu. Želja nam je da vam ovom prilikom predstavimo nekoliko popularnih aplikacija za fotografisanje mobilnim telefonom za koje možda do sada niste čuli, a njihova popularnost datira još pre pojave moćnog Instagrama.
Best Camera Ozbiljnu revoluciju u snimanju fotografija mobilnim telefonima napravio je Apple svojim ajfonom (iPhone), koji je ubrzo postao omiljeni uređaj za fotografisanje širom planete. Promovisan parolom najbolja kamera je ona koja je uvek uz vas, ovaj popularni model postaje platforma za razvoj i plasiranje kreativnih fotografskih aplikacija. Jedna od prvih, kreirana ekskluzivno za ajfon, pokrenula je i revoluciju u ovoj oblasti. To je Best Camera, koju je kreirao poznati američki fotograf Chase Jarvise. Ova aplikacija je među prvima imala mogućnost da na fotografijama primenite filtre, promenite kontrast, smanjite ili pojačate saturaciju i na kraju ih podelite sa zajednicom registrovanih korisnika, te da ocenite i komentarišete radove drugih. Ono što svakako moramo da napomenemo jeste da je ova aplikacija nastala u momentu kada se na tržistu tek pojavio model iPhone 3 G, koji je imao ugrađenu kameru od dva megapiksela, a u sebi nije imao ugrađen blic. Kako kreativnost nije u vezi s brojem piksela, kao ni kvalitetom sočiva, kreatori ove aplikacije izdali su i knjigu s najinteresantnijim radovima svojih korisnika. Cena: 2,99 američkih dolara Dostupnost: iOS www.thebestcamera.com
360 panorama Napravite savršenu panoramu na svom mobilnom telefonu uz pomoć mobilne aplikacije 360 panorama. Ova moćna aplikacija, dostupna za ajfon i android mobilne telefone, predstavlja prvo ozbiljno rešenje za panoramsko fotografisanje mobilnim telefonom. Osim jednostavnog i veoma intuitivnog interfejsa, 360 panorama donosi i veoma dobro rešeno međusobno uklapanje fotografija. Sve što je potrebno jeste da mobilni telefon lagano pomerate po osi koju vam softver sugeriše, a aplikacija će sama fotografisati i uklapati fotografije u gotovo idealnu sfernu panoramu. Ono što ovu aplikaciju čini interesantnom jeste i mogućnost da vašu panoramu pošaljete imejlom, kao i da je postavite na Fejsbuk, Tviter i druge društvene mreže. Još jedna od interesantnih opcija jeste mogućnost da panoramu pogledate u realnom prostoru tako što ćete aktivirati žiroskop, pa će pomeranje samog uređaja pomerati i vizuelni prikaz na ekranu. Kao odgovor na ovo kreativno rešenje kompanije Occipital dolazi aplikacija koju je kreirao Microsoft i to ni manje ni više nego upravo za ajfon seriju mobilnih telefona. Photosynth je i više nego sjajan proizvod koji ni na koji način neće obrukati giganta, a sa više od sedam miliona preuzimanja ulazi u sam vrh ponude aplikacija na AppStoreu. Nažalost, i na ovom mikrosegmentu inovacija pokazalo se da Microsoft kasni na tržištu. Interfejs, nalik onom na Windows phone 7, i odlično izvedeno uklapanje fotografija zadovoljiće i najizbirljivije korisnike, a svakako raduje što je ovaj proizvod potpuno besplatan i možete ga preuzeti s AppStore prodavnice aplikacija. Cena: 0,99 američkih dolara Dostupnost: iOS i Android www.occipital.com
