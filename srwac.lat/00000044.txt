Praćenje ovulacije - promene na grliću materice 
Autor: Uredništvo portala Ringeraja.rs 16.4.2010 
Kako određivati plodne dane pomoću praćenja promena na grliću materice? 
Promene na grliću materice smatraju se sekundarnom, dodatnom metodom utvrđivanja ovulacije i usko su povezane sa promenom cervikalne sluzi. Kao što cervikalna sluz u toku ovulacije menja svoju strukturu (prozirnost, gustinu), tako i grlić materice menja svoju poziciju i drugačiji je na dodir. Ove promene nastaju kao posledica promena nivoa estrogena u organizmu. 
Odmah po završetku menstruacije grlić materice je čvrst i suv na dodir. Nalazi se nisko u vagini što znači da je blizu i da se do njega lako može dopreti prstom, ali je sam ulaz u matericu nepristupačan i uzak, jer ima malo cervikalne sluzi. Kako se ovulacija približava, tako i grlić materice postaje mekši i vlažniji na dodir, i polako počinje da se povlači dublje u vaginu. 
U toku ovulacije, grlić je potpuno mekan i veoma vlažan zbog povećane cervikalne sluzi, a ulaz u matericu potpuno prohodan. U ovom periodu grlić se nalazi duboko u vagini, daleko je i teško se do njega dopire prstom. 
Nakon ovulacije potrebno je između 24 i 48 sati da se grlić materice vrati u položaj kao na početku ciklusa. 
Deo ciklusa 
Grlić na dodir 
Položaj 
početak ciklusa 
(za vreme menstruacije i odmah posle nje) 
čvrst i suv 
nisko u vagini (blizu) 
za vreme ovulacije 
(približavaju se plodni dani) 
mekan i vlažan 
duboko u vagini 
(teško se napipa) 
posle ovulacije 
(posle plodnih dana) 
čvrst i suv 
Da biste proverili stanje vašeg grlića koristite jedan ili dva prsta, kako vam je lakše. Dovoljno je samo da vrhom prsta nežno dodirnete grlić. Važno je da su vam ruke čiste i suve, i da nemate dugačke nokte. Grlić treba proveravati svakog dana u isto vreme i telo treba da vam bude u istom položaju (npr. dok stojite sa jednom nogom podignutom na krevetu ili kadi). Ove promene nije lako prepoznati ako ovo niste nikada ranije radile, ali nemojte odmah da se predajete, već posle tri do četiri ciklusa steći ćete dovoljno iskustva da prepoznate sve faze. 
