ProCredit banka u Srbiji primenjuje pristup boljeg razumevanja i unapređenja održivog korišćenja energije i uticaja na okruženje. Jedan od primera je investicija u savremenu Zelenu ekspozituru u Nišu kojom je banka želela da pokaže na koji način je moguće smanjiti potrošnju resursa.
Pitanja zaštite životne sredine su važna komponenta obuke za naše zaposlene na lokalnom, regionalnom i međunarodnom nivou. Uz to, postoje posebne zelene inicijative za podizanje svesti o zaštiti životne sredine među zaposlenima, poput serije edukativnih tekstova na intranet portalu. Ovi tekstovi obrađuju primere unapređenja energetske efikasnosti kod klijenata koje je banka finansirala. Takođe, ceo jedan sprat Centrale banke je posvećen energetskoj efikasnosti. Glavni hodnik je preimenovan u Bulevar energetske efikasnosti i povezuje prostorije posvećene obnovljivim izvorima energije: Hidro sobu, Sobu vetrenjača, Geo sobu i Solarnu sobu. Zidni paneli sa fotografijama i kratkim tekstualnim objašnjenjima, zajedno sa člancima i banerima na intranet portalu banke, predstavljaju svakodnevni podsetnik za zaposlene na značaj energetske efikasnosti i obnovljive energije.
Imajući u vidu štetan uticaj motornih vozila na okruženje, banka je obezbedila zaposlenima mogućnost korišćenja bicikala. Projekat obuhvata nekoliko ekspozitura, od kojih je svaka dobila po dva bicikla sa opremom, i Centralu, gde zaposleni imaju na raspolaganju četiri bicikla. Bicikli imaju ProCredit obeležja kako bi se propagirala naša posvećenost zaštiti životne sredine. Bicikli se mogu koristiti za posetu klijentima, kao i dolazak na posao, a dugoročan cilj je da postanu zdrava navika i redovno prevozno sredstvo naših zaposlenih. Za duža putovanja, banka je među svoja službena vozila uvrstila hibridnu Toyotu Prius, kao doprinos smanjenju emisija CO 2.
ProCredit banka je imenovala Koordinatora za energetsku efikasnost odgovornog za praćenje naših rezultata u oblasti zaštite životne sredine i upravljanje našim naporima u cilju njihovog unapređenja.
2. stub: Upravljanje rizikom životne sredine u kreditiranju
ProCredit banka u Srbiji sprovodi sistem upravljanja zaštitom životne sredine koji je zasnovan na stalnoj proceni kreditnog portfolija prema kriterijumu zaštite životne sredine. To obuhvata dubinsku analizu svih privrednih aktivnosti koje nose potencijalni rizik po životnu sredinu i odbijanje zahteva za kredit preduzeća koja su uključena u ekološki rizične aktivnosti i koja se nalaze na listi isključenih delatnosti naše institucije. Integrisanjem pitanja ekologije u proces odobravanja kredita, ProCredit banka u Srbiji istovremeno omogućava podizanje svesti klijenata o pitanjima zaštite životne sredine.
3. stub: Promovisanje zelenog finansiranja
ProCredit banka u Srbiji nastoji da promoviše ekološki što održiviji ekonomski razvoj. Tokom 2011. godine, proširili smo program proizvoda i usluga zelenog finansiranja, koji se sastoji od kredita i lizinga za energetsku efikasnost za preduzeća i stanovništvo. Ova inicijativa je obuhvatila i proširenje naše liste dobavljača ekološke opreme i usluga, kao i podršku da u svoju ponudu uvrste proizvode sa EU oznakama za standarde energetske efikasnosti.
Od kada je ovaj program uveden, banka je isplatila 44 kredita za energetski efikasnu adaptaciju i rekonstrukciju stambenog prostora i 506 (436 lizing i 70 bankarskih) kredita za preduzeća radi finansiranja energetski efikasnih osnovnih sredstava. Na kraju 2011. godine, portfolio kredita za adaptaciju i rekonstrukciju stambenog prostora iznosio je oko 264.252 evra, dok su krediti u otplati za unapređenje energetske efikasnosti u privredi, uključujući lizing, ukupno iznosili 13.413.412 evra. Istovremeno, banka neprekidno prati ukupni efekat koji finansiranje energetske efikasnosti ima na okruženje, u smislu manje potrošnje energije i redukcije emisija CO 2. Do kraja 2011. godine, korisnici ovih kredita dostigli su godišnje uštede energije od 14.999.007 kWh, odnosno smanjenje emisije CO 2 od 7.300 tona.
Banka koristi zeleno finansiranje kako bi ojačala svest i razumevanje javnosti. Sa istim ciljem, ProCredit banka je i sama bila uključena u niz lokalnih akcija za unapređenje zaštite životne sredine u 2011. godini. Na Svetski dan staništa, 6. oktobra, ProCredit banka i BiS reciklažni centar zajednički su pokrenuli kampanju Za zdraviju prirodu u našem komšiluku, promovišući reciklažu elektronskog otpada, sa ciljem jačanja svesti o odgovornom upravljanju elektronskim otpadom. Tokom desetodnevne akcije, ProCredit banka je postavila posebne kontejnere ispred svoje Centrale u Novom Beogradu, u koje su građani i preduzeća mogli da odlože oštećene ili stare elektronske uređaje i opremu, uključujući računarsku opremu i druge neupotrebljive elektronske naprave. Tokom 2011. godine, banka je takođe učestvovala i u brojnim javnim debatama, konferencijama i forumima posvećenim finansiranju energetske efikasnosti, koristeći priliku da širi poruku da ove mere imaju značajan koristan efekat na naš zajednički resurs, okruženje u kome živimo i radimo.
