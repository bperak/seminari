Nacionalne vesti
Brisel čeka rezultate od nove vlade Srbije
19. septembar 2012, Vranje
Evropska komisija čeka da vidi šta će učiniti vlada u Beogradu u sprovođenju evropskih reformi i rešavanju " sumorne ekonomske situacije " i nudi joj svu moguću saradnju, " iako su izazovi veliki ", rekla je 19. septembra zvaničnica Evropske komisije za odnose sa Srbijom Mirjam Feran. Ona je najavila da će Komisija prilikom izrade ovogodišnjeg Izveštaja o napretku Srbije u reformama potrebnim za približavanje EU uzeti u obzir činjenicu da je situacija u Srbiji zbog izbora bila specifična, a navela je i da su nove vlasti izrazile volju za sprovođenje potrebnih reformi. Ona je, međutim, izrazila zabrinutost zbog izmena zakona o Narodnoj banci Srbije, a pobrojala je i očekivanja Brisela od Srbije, koja uključuju borbu protiv korupcije, refornu pravosuđa i poboljšanje odnosa sa Prištinom.
Feran je u Evropskom parlamentu, u razgovoru evropskih poslanika sa potpredsednicom srpske vlade Suzanom Grubješić istakla da je, kad je reč o sprovođenju reformi, Srbija u ovoj godini bila u posebnoj situaciji zbog opštih izbora. Kako je navela, to će se uzeti u obzir prilikom izrade godišnjeg izveštaja Evropske komisije o napretku Srbije u reformama i sprovođenju uslova za napredak ka članstvu u EU.
Suzana Grubješić je u razgovoru s poslanicima Delegacije Evropskog parlamenta za odnose s jugoistočnom Evropom obrazložila usvojene mere srpske vlade za rešavanje ekonomske krize i posebno naglasila rešenost da se sprovedu nužne dopune reforme pravosuđa i učini bitan napredak u borbi protiv korupcije.
Ona je u razgovoru, kojem je prisustvovao i direktor Kancelarije za evropske integracije u Vladi Srbije Milan Pajević, objasnila da će biti vrlo brzo usvojen akcioni plan za preispitivanje pravosudne reforme, naglasivši da je bitno da Srbija dobije nezavisno i delotvorno pravosuđe.
Potpredsednica vlade Srbije je, odgovarajući na pitanja poslanika Evropskog parlamenta, navela i da će predsednik Srbije Tomislav Nikolić politički voditi dijalog Beograda s Prištinom, ali je dodala da ne zna zasad ko će voditi taj dijalog u tehničkoj ravni.
Mirjam Feran je istakla da su Evropska komisija i EU u međuvremenu dobili čvrsta uveravanja o pravoj rešenosti novih srpskih vlasti da sprovedu reforme koje vode integraciji u EU. To su, kako je rekla, u Briselu zvaničnicima Komisije i drugih institucija stavili do znanja predsednik Srbije Tomislav Nikolić, premijer Ivica Dačić, a očekuje se uskoro i da ministar pravosuđa Nikola Selaković dođe na razgovore u Brisel.
U fokusu korupcija, Kosovo i pravosuđe
" Ključna pitanja su normalizacija odnosa s Kosovom, kao i vladavina zakona uz poseban fokus na reformu pravosuđa, imajući u vidu da je posle odluka Ustavnog suda Srbije nužno da se u dogledno vreme vidi kakva će biti nova strategija i kako će se pristupiti pitanju srpskog pravosuđa ", rekla je Feran.
Ona je dodala da Evropska komisija očekuje da vidi kako će teći borba protiv korupcije i veoma ceni snažnu predanost nove vlade da se uhvati u koštac s tim problemom. " To konkretno znači da Evropska komisija očekuje da strategija za suzbijanje korupcije da rezultat i da srpske vlasti uskoro usvoje akcioni plan za bitku protiv korupcije ", rekla je Feran.
Nadležna za odnose sa Srbijom u Evropskoj komisiji je istakla i važnost borbe protiv organizovanog kriminala i poštovanja prava manjina.
Ona je navela da je nedavno jedna misija Komisija boravila u Srbiji i povoljno ocenila stanje manjinskih prava, ističući da Srbija upražnjava više standarde za poštovanje prava manjina nego što je to slučaj i u Evropskoj uniji.
Feran je istakla da se u Evropskoj komisiji pažnja pridaje i naporima srpske vlade da smanji i učini delotvronijom državnu upravu.
Brisel zabrinut zbog NBS
Funkcionerka Komisije u Briselu je predočila " nužnost poštovanja nezavisnih tela " u Srbiji, a s tim u vezi, istakla je zabrinutost zbog promene zakona o centralnoj banci.
Ona je ukazala i na to da je Evropska komisija " veoma svesna da se sav taj program reformi mora sprovoditi u uslovima vrlo mračne ekonomske situacije ". Mirjam Feran je dodala da srpske vlasti jesu donele paket antikriznih mera i da pregovaraju s Međunarodnim monetarnim fondom, dodajući, " da će to biti teško pitanje s kojim se mora uhvatiti u koštac ", kao i da je to najbolnije pitanje za narod u Srbiji.
Ona je podvukla da je u dijalogu Beograd-Priština bitno da se sprovedu postignuti dogovori i posebno istakla povoljan korak srpskih vlasti oko regionalnog predstavljanja Prištine. " To je za nas istinski važan potez koji omogućava da se održavaju regionalni susreti ", istakla je Feran.
Funkcionerka izvršnog tela EU je zaključila da je Evropska komisija " u stanju očekivanja i nudi saradnju novoj vladi u Beogradu kako bi ona nastavila program koji vodi u EU ".
Ona je dodala da su " izazovi veliki ". " Ali smo tu da učinimo sve što se može ", poručila je Feran. Suzana Grubješić i Milan Pajević su 18. septembra u Briselu razgovarali i s Pjerom Mirelom, direktorom za zapadni Balkan u Evropskoj komisiji, ali o tome nije bilo nikakvog saopštenja niti izjava za javnost.
