2 Komentari 
Poštovani predsedniče, Vaše obraćanje članovima stranke doživljavam kao jedan od težih trenutaka u životu naše stranke. Verujem da je Vaše obraćanje iskreno i emotivno. Na tri izdvojena primera iz bliske nam prošlosti želim da Vam pokažem koji su razlozi da će vaš apel imati male šanse na uspeh. U vreme naše vlasti kako na republičkom tako i na opštinskom nivou, ponašali smo se nadmeno, bahato i neodgovorno. Nezavisne novine iz Banja Luke danas nam mogu poslužiti kao dokument koliko su neki ljudi izgarali, ulagali i želeli promene. Dobročinitelj Maksim Prole i Zlatan Šipić najbolji su primer toga. Moja malenkost, devet godina kasnije morala je dokazivati da postojim i da sam član DS, čemu svedoči i priloženi dokument upućen sekretaru stranke 2009. godine. Maksa koji je u Savezu za promene svojim autom i uglavnom sa svojom džebanom prešao preko 25.000 km, doživeo je sledeću sudbinu. Negde pred atentat premijer Zoran pri susretu sa Maksimom obeća da se dobročinitelji kao što je navedeni nikad ne smeju zaboraviti.Prvu priliku trebamo iskoristiti da mu se oda neko priznanje uz jedan komplet novih guma za njegov auto. Čuo to ceo Glavni odbor, ali posle atentata nije imao ko ovu plemenitu zamisao nama pokojnog premijera realizovati. Maksa se u međuvremenu teško razbolio. Tumor mu je napao pluća, ostao je bez jednog plućnog krila. Bolnica, ambulante, bili su njegova teška sudbina u poslednjih pet godina. Sa velikim troškovima nesređenim i korumpiranim zdravstvom nosi se i danas, ovaj dobar i plemenit čovek sa Zvezdare iz Ulice svetog Klimenta. Niko ga iz Opštine ili iz DS nije posetio, nazvao telefonom, niti bilo kakvu pažnju pokazao posle petog oktobra. Baš me zanima, kako će on reagovati predsedniče kad dobije ovo vaše pismo? Doduše možda ga je neko isključio iz DS pa neće morati još jedno poniženje trpeti od onih koje je nekad mnogo voleo i u koje je mnogo verovao. Zlatan Šipić, kapetan na prekookeanskim brodovima, prijavljen je i živi na Zvezdari, celu je kampanju pred peti oktobar proveo sa izbornim štabom u zapadnoj Srbiji. Trebalo je samo videti njegovu radost kad je došlo do 5. oktobra. Nije se mogao strpiti da svoje prijatelje iz Mačve, Podrinja i Azbukovice sačeka kod Sava centra već je pred kolonu došao na rumsku raskrsnicu. Izbornom štabu u Podrinju auto je poklonio, štampanje plakata i letaka sam finansirao, u kampanji direktno učestvovao. O svemu ovom svedoči i moj dnevnik objavljen u banjalučkim novinama odmah posle izbora 2000. godine. Međutim, kad je došla sloboda, mnoge su se stvari natraške okrenule. Za njegovu gospođu koja je u međuvremenu ostala bez posla nigde nije bilo mesta. On, Zlatan, morao je i dalje na brod da obezbedi koru hleba. Njegova ćerka Olja završila je stomatologiju, ni za nju mesta u Beogradu nije bilo. Jedva se nekako zaposli u Domu zdravlja na Ubu i to tako što smo poslanika i predsednika iz DS sa Uba, morali široko zaobići da ne bi smetali i osporili ovo zaposlenje. Ubrzo direktorku koja nam je u ovom slučaju pmogla smenile su demokrate i postavili osobu tj. lekarku iz DS iz Lajkovca. 
Predsedniče da bi ti danas demokrate verovale potreban je zaokret u politici. Nema pomoći bez vere, nade i ljubavi u DS. To da bi povratili pod hitno obznanite da će stranka biti reformisana i to: 
1. U celoj stranci i na svim nivovima izbori će se za organe stranke obavljati direktno. Sve od predsednika mesnog odbora pa do predsednika DS stranke; 
2. Legalizovaće se frakcije kako se više ne bi delili, a nivo demokratičnosti podigli na jedan viši stepen; 
3. Svaki član stranke ubuduće će moći da glasa za organe stranke bez obzira da li je platio članarinu. Do sad je to bila nerazumna odluka koja je često omogućavala lokalnim moćnicima da uplate sami na trista članarina i time kroz izbore manipulišu kako bi godinama ostali na mestima, a da to ničim nisu zaslužili. Ne može nekome u državi da bude oduzeto glasačko pravo ukoliko ne plati porez, to isto mora da važi i za stranku; 
Ako se oseti nivo promena i reforme sve se može promeniti na bolje. Samo iz teških muka i kriza se rađaju ljubav, dobrota i čovečnost. Ova kriza u DS je naša nova šansa. Povratimo veru, nadu, ljubav i osmeh u stranku Onda nam se nedostatak finansijskih sredstava neće ni primetiti niti će biti u prvom planu. 
