Vode reke Uvac, duboko su usekle svoje korito u krečnjačke stene i formirale sužene klisurasto kanjonske doline sa visokim, strmim krečnjačkim liticama. U okviru granica rezervata kanjonski delovi su između ušća Vape i Veljušnice i nizvodno od Kokinog Broda. Srednji deo između Veljušnice i Kokinog Broda ima odlike klisure. Prosečna dubina dolina je između 200 i 300 m, a maksimalna do 350 m. 
Posebna vrednost kanjonskih delova doline su uklješteni meandri. Ističu se tri lokacije uklještenih meandara. Prva, vrlo impresivna zona ovih meandara nalazi se uzvodno od ušća Veljušnice u krečnjačkoj zoni Lopiža. U ovom delu, pojedini meandri imaju ugao meandriranja od 270 stepeni, a relativna visina rtova meandara iznosi i do 100 m. Druga i treća zona slabije izraženih uklještenih meandara odnosi se na predeo između Uvačkog (Sjeničkog) i Zlatarskog jezera i predeo uzvodno od Radoinjskog jezera. 
Uklješteni meandri Uvca nalaze se u inventaru geomorfoloških objekata geonasleđa Srbije. 
