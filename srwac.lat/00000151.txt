Završila sam Visoku školu strukovnih studija za informacione tehnologije, profil za Internet programiranje. Diplomirala sam u decembru 2008. godine. Studijama sam izuzetno zadovoljna jer je u pitanju kvalitetna visokoškolska ustanova sa stručnim nastavnim kadrom i odličnim uslovima za rad. Prednost je u tome što su cele studije savremene i po mom mišljenju mnogo kvalitetnije u odnosu na druge fakultete u Srbiji. Ja sam, pre ITS-a, studirala na američkom univerzitetu i mogu da kažem da ITS ide u korak sa visokoobrazovnim institucijama u Americi.
REČ DIREKTORA
U ovom trenutku vi se nalazite pred veoma važnim izborom, možda i najvažnijim u životu. Izbor pravca vašeg studiranja određuje i dalji tok vašeg života, a jedino pravim odabirom buduće škole sebi obezbeđujete siguran posao u budućnosti, visoka primanja i standard koji priželjkujete. Ukoliko ste doneli odluku, imate ambiciju i želju da studirate ozbiljnu i složenu disciplinu - informacione tehnologije, naša je obaveza da uložimo sav svoj napor da vam u tom poslu pomognemo. Mi smo škola koja će vas naučiti korisnom, upotrebljivom, isplativom i elitnom zanatu. Postaćete softver inženjeri, web i print dizajneri, IT menadžeri, stručnjaci za informacione tehnologije i elektronsko poslovanje. I to će biti tek prvi stepenik u vašoj karijeri. Čekaju vas položaji menadžera, vođa razvojnih timova, stručnjaka za razvoj poslovanja, eksperata za primenu informacionih tehnologija u svim oblastima poslovanja. Sjajna je budućnost pred vama.
Imaćete, a to kažem u ime profesorskog kolegijuma, u ime saradnika, svih zaposlenih i u svoje lično ime, svu našu podršku, pomoć i pažnju kako bi vaše studije bile najbolje moguće. Ali uvek postoji ali to što mi uradimo za vas nije dovoljno. To je tek pola posla, polovina jednačine. Druga polovina je ono što samo vi možete da date: vaša predanost, ozbiljnost, želja, sati učenja, pročitane knjige, ispisane stranice, vaše linije koda, kilobajti i megabajti ispravno napisanih programa, međusobni produktivni i kritički razgovori, odricanje. Vaše rano ustajanje, vaše noći nad računarom, jednom rečju vaša posvećenost i vaš rad. Jer, a ja ću prema vama uvek biti otvoren i iskren, bez toga nećete ostvariti karijeru koja sada kao obećanje stoji pred vama.
U ovoj školi verujemo u istinu i verujemo u znanje. Citiraću jedan deo manifesta ITS-a, dokumenta koji sažeto definiše vrednosti koje nas vode: Ako je znanje informacija na delu, onda našim studentima želimo da pružimo radost saznanja. Radost rada i stvaranja. Mi znamo da su ove reči gotovo iščezle iz rečnika. Želimo da pomognemo da one ponovo nađu svoj smisao. Verujem u vas. Siguran sam da imate rešenost da osvojite sve nepoznate teritorije i usvojite sva znanja koja možemo da vam pružimo. Zato Vas pozivam da postanete student Visoke škole strukovnih studija za informacione tehnologije.
