Ana Epštajn, DVM, diplomirala je na Fakultetu Veterinarske Medicine u Beogradu 1993. Od 1994 radi na Veterinarskom Fakultetu Jerusalimskog Univerziteta u Israelu (The Koret School of Veterinary Medicine, The Robert H. Smith Faculty of Agriculture, Food and Environment, The Hebrew University of Jerusalem, Israel) gde je zavrsila spezijalizaciju iz anestezije. Od 2005 je šef katedre za anesteziju na istom fakultetu.
Uvod Svrha monitoringa pacijenta tokom sedacije i anaestezije je da pacijent bude bezbedan što je duže moguće. Adekvatan monitoring će pomoći anesteziologu da uoči fiziološke promene organskih sistema, da identifikuje probleme u najranijoj fazi, kad je još uvek moguće prevenirati ih. Monitoring nije ograničen samo na anesteziju. Neki principi, preporuke i uređaji koji se koriste za monitoring pacijenata možemo sresti na odeljenjima za hospitalizaciju, intenzivnu negu i uregntne inetrvencije. Anestezija pacijenta bi trebalo da bude praćena monitorinigom od faze premedikacije, tokom indukcije i održavanja anestezije i, što je najvažnije, tokom oporavka iz anestezije. Američki i kanadski koledž za anesteziju je postavio jasne osnovne preporuke za monitoring tokom anestezije. Prvo, prisustvo anesteziologa je neophodno tokom svakog minuta anestezije. Monitoring bi trebalo da bude kontinuiran i uključuje evaluaciju funkcije vitalnih sistema kako bi se obezbedila dobra tkivna perfuzija i oksigenacija. Uređaji za monitoring su samo pomoć u donošenju konačnih odluka, oni nisu primarni alat. Prvi korak u monitoringu je posmatranje pacijenta, uređaja, mašina za anesteziju i procedura koje su u toku. Ukoliko nešto ne izgleda dobro verifikacija se vrši analizom nastalog problema. Sledeći korak je donošenje odluka i implementacija akcije. Posle intervencije vrši se reevaluacija pacijenta kako bi se napravila procena o efektu, odnosno da li je problem korigovan. Iza toga započinje novi ciklus uz praćenje pacijenta.
Ova evidencija je praćena evidencijom koja se vodi u realnom vremenu. U ovom dokumentu su takođe i parametri monitoringa zabeleženi tokom praćenja pacijenta u anesteziji. Na kraju se beleže detalji o toku oporavka i kvalitetu anestezije, kao i o svim neuobičajenim događajima tokom praćenja procedure. Ova anesteziološka evidencija ima nekoliko svrha. Pre svega, omogućava koncentraciju svih relevantnih podataka za anesteziologa i pomaže mu da predvidi eventualne komplikacije tokom anestezije. Na kraju, anesteziološka evidencija obezbeđuje korisne podatke koji se mogu koristiti u različitim kliničkim studijama. Različiti parametri se prate tokom anestezije. Dubina anestezije se proverava ispitivanjem vitalnih refleksa. Sistemi za monitoring pacijenta prate promene kardiovaskularnog, respiratornog i renalnog trakta, kao i CNS-a i dr. Mašine za anesteziju i ventilaciju, nivo kiseonika i anestetika, uređaji za kontinuiranu infuziju i monitori se prate svakih par minuta. Neophodno je konstantno praćenje hirurške procedure kako bi se detektovao trenutni, ili predvideo budući problem, nastao kao posledica hirurške manipulacije (krvarenje, promene položaja, insuflacija tokom laparoskopije, penetracija u grudni koš itd.). Kao što smo već napomenuli, pacijent bi trebalo da bude pod monitoringom od preoprativnog perioda sve do potpunog oporavka iz anestezije. U studijama koje se bave morbiditetom i mortalitetom u anesteziji svi periodi anestezije su povezani sa izvesnim rizikom uz 42 - 62 % mortaliteta 3 sata postoperativno. Ovi podaci naglašavaju potrebu za monitoringom pacijenata i posle završetka hirurške procedure i same anestezije.
Monitoring dubine anestezije Prilikom monitoringa vitalnih znakova u cilju evaluacije dubine anestezije prvo se treba prisetiti da se anestezija po dubini deli na 4 stadijuma: 1. Amnezija 2. Delirijum 3. Hirurška anestezija 4. Koma Hirurška anestezija se za sebe deli u 4 nivoa: 1. Laka 2. Umerena 3. Duboka 4. Veoma duboka Nivo lake anestezije obično ne daje dovoljan nivo neosetljivosti pacijenta da bi se izvela hirurška procedura (osim kod pacijenata koji su kompromitovani), dok je veoma duboka anestezija povezana sa kardiopulmonarnim kolapsom i povećanim rizikom od ireverzibilnog oštećenja i smrti. Dakle, tokom anestezije mi balansiramo između umerene i duboke hirurške anestezije. U tabeli ispod se može videti lista očekivanih refleksnih reakcija tokom anestezije. Postoje izvesne razlike u refleksnim reakcijama između pojedinih vrsta i individualnih pacijenata.
Tabela 1. III stadijum hirurške anestezije
Refleksne reakcije su pouzdan parametar za određivanje dubine anestezije. Druge pouzdane reakcije su direktne reakcije na stimulaciju i tonus mišića. Manje pouzdani parametri su frekvencija rada srca i disanja, kao i krvni pritisak s obzirom na to da oni mogu varirati kao reakcija na različite fiziološke i patološke promene. Osnovni monitoring vitalnih sistema uključuje: 1. Monitoring kardiovaskularnog sistema 2. Monitoring respiratornog sistema 3. Monitoring renalne funkcije 4. Monitoring neuroloških funkcija
Uobičajeni tipovi artimija koji se viđaju tokom opšte anestezije u veterini su: Srčani blok (povišen vagalni tonus) i Prerane ventrikularne kontrakcije (posledica poremećaja acidobazne ravnoteže) EKG monitor se koristi za praćenje srčane frekvence, ritma i problema sa provođenjem impulsa. Elektrode se obično se priključuju kao za II odvod (zadnja leva noga, prednja desna noga). Jačina pulsa predstavlja razliku između sistoličnog i dijastoličnog arterijskog pritiska. Uglavnom je pod uticajem afterloud-a (to je krvni pritisak koji ventrikularni mišić mora da savlada da bi istisnuo krv u aortu). Snaga pulsa se ne može koristiti za procenu visine krvnog pritiska jer je subjektivan parametar. Apsolutna hipotenzija tokom anestezije se definiše kao sistolni arterijski pritisak 80 i srednji arterijski pritisak 60 mm Hg. Ove vrednosti vode ka značajnom smanjenju perfuzije bubrega, mišića, srca i mozga. Hipotenzija može biti izazvana: Hipovolemijom Vazodilatacijom i smanjenjem srčane kontraktilnosti Anesteticima ili dubinom anestezije Posturalnim promenama Nizom drugih faktora Hipertenzija se definiše kao sistolni arterijski pritisak &gt; 180 i srednji arterijski pritisak &gt; 120 mm Hg i može oštetiti retinu, horioidni pleksus, bubrege, srce, mozak i druge sisteme.
Hipertenzija je posledica pojedinih oboljenja kao što su: Srčana patologija Patologija bubrega Kušingova bolest Hipotiroidizam Ferohromocitom Simpatetička stimulacija Bol Stres Dijabetes Povišen intrakranijalni pritisak Drugo Krvni pritisak se može pratiti invazivnim i neinvazivnim metodama. Invazivno merenje arterijskog pritiska se izvodi postavljanjem arterijskog katetera na metatarzalnu, ušnu ili facijalnu arteriju u zavisnosti od vrste životinje. Kateter je konektovan na pretvarač pritiska (zabeleženi pritisak pretvara u električni signal) i monitor na kome se očitavanja prate i snimaju. Prednosti najprecizniji, kontinualno merenje, moguće je izmeriti različite pritiske, može se koristiti za česta uzorkovanja krvi. Mane (uglavnom tehničke) cena monitora, održavanje, infekcija, krvarenje. Ovaj metod je naročito preporučljiv kod visokorizičnih pacijenata. Neinvazivno merenje se izvodi pomoću ultrazvučnih (Doppler) ili oscilometrijskih (Dinamp, Cardell, itd.) uređaja. Prednost dopler metode je u tome što odgovara svim veličinama i vrstama pacijenata, sa različitim dubinama grudnog koša i nije invazivno. Daje kontinualni zvuk protoka i srčanog rada, a takođe je relativno jeftin. Mane su mu da zahteva određeno tehničko iskustvo, beleži samo sistolni arterijski pritisak, manje je precizan nego invazivni monitoring, ali je značajno bolji od većine oscilometrijskih monitora. Aktuelni automatski neinvazivni merači krvnog pritiska rade na oscilometrijskom principu. Kaf se naduvava značajno iznad pritiska i zatim izduvava polako. Monitor prvo detektuje oscilacije tokom pada pritiska u kafu. Trenutak kada su oscilacije najjače se meri kao srednji pritisak. Većina ovih uređaja kalkuliše dijastolni pritisak pošto izmeri sistolni i srednji pritisak. Prednosti su mu da je jednostavan za upotrebu, radi automatski, nije invazivan, daje sistolni, srednji i dijastolni pritisak. Mane: ne radi na životinjama koje su lakše od 10 kg (izuzev neonatalnih i veterinarskih monitora). Radi sa srčanim frekvencama u rasponu od 60 - 160 / min. Ne radi u slučaju aritmija, niske perfuzije, tremora i dr.
Monitoring respiratornog sistema
Frekvencija respiracija se meri posmatranjem balona mašine za anesteziju, pokreta grudnog koša i monitora. Tahipneja se definiše kao frekvencija respiracije: Kod pasa &gt; 40 / min Kod mačaka &gt; 40 min Kod konja &gt; 24 / min
Bradipneja se definiše kao respiratorna frekvencija: Kod pasa 6 / min Kod mačaka 8 / min Kod konja 4 / min Frekvenciju respiracije ne bi trebalo mešati sa hipo - i hiperventilacijom, kao što frekvenciju rada srca ne bi trebalo mešati sa krvnim pritiskom. Indukcija apneje tokom indukcije anestezije je uobičajena i nastaje kao posledica depresije respiratornog centra i zavisi od doze leka koji je korišćen. Ukoliko imate situaciju sa nastalom indukcionom apnejom intubirajte pacijenta, proverite reflekse, periferni puls i boju mukoze. Ukoliko je sve u granicama normale, sačekajte spontano disanje. Ukoliko životinja ne diše duže od 2 minuta, dajte joj jedan udisaj na svakih 30 sekundi sve dok ne započne spontano disanje. Ukoliko apneja nastane tokom održavanja anestezije to je značajan alarmni signal nešto definitivno nije uredu. Hipokapnija Smanjenje parcijalnog pritiska CO2, veoma je uobičajena tokom anestezije i uglavnom je dozno zavisna od anestetika. Takođe može biti posledica posturalnih promena, veličine tubusa i hirurške procedure koja se izvodi. Medicinski problemi koji mogu dovesti do hipokapnije su obično u vezi sa oboljenjima koja su van pluća i onemogućavaju mehaničko širenje pluća. Mogu se videti kod starih i gojaznih pacijenata. Hipoksemija Smanjenje arterijskog parcijalnog pritiska O2. U vezi je sa problemima difuzije gasova i oboljenjima pluća. Može se videti kod teške hipoventilacije, intersticijalnog edema pluća, infekcije pluća, gubitka sufraktanta, akutnog oštećenja pluća i akutnog respiratornog distresa. Broj koji nam može ukazati na to da nešto nije uredu je A-a, odnosno razlika između koncentracije alveolarnog i arterijskog O2. Normalan odnos je 5 - 25 tokom udisanja ambijentalnog vazduha. Čak i ukoliko je parcijalni pritisak O2 normalan, mi smo dosta daleko od toga da možemo da kažemo da će ta količina O2 biti dopremljena do periferije. Sledeći korak je saturnacija O2 sa Hb koja zavisi od arterijskog kiseonika, pH i temperature. Dalje, dosta Hb je neophodno da bi se vezao O2 i taj finalni broj koji povezuje arterijski O2, pH, temperaturu i koncentraciju Hb se zove kiseonični sadržaj. Kiseonični sadržaj je jedina vrednost koja određuje koja količina O2 se nosi krvotokom do tkiva. Gasna analiza arterijskih gasova daje veoma korisne podatke o izmeni gasova, perfuziji, sadržaju kiseonika, sadržaju Hb, acidobaznoj ravnoteži, anjonskoj razlici itd. Uzorak se uzima iz arterijskog katetera ili iz jezika ukoliko je perfuzija očuvana. Zbog tehničkih poteškoća, naročito kod svesnih životinja, može se uzeti i venski uzorak uz napomenu da se kod svih parametara vrednosti razlikuju u odnosu na arterijski uzorak, ali je preciznost sasvim dovoljna da nam da smernice za procenu, osim za kiseonik. Svi parametri vezani za kiseonik, kao što je arterijski O2, saturacija O2, A-a razlika i druge, apsolutno nemaju vrednost ukoliko su uzete iz venskog uzorka. Ipak, venski uzorak nam može dati vrlo važne podatke kada je u pitanju acidobazni status životinje. Evaluacija sistemskog acidobaznog statusa je veoma korisna kod utvrđivanja i praćenja planova tretmana. Acidobazna homeostaza je, bez sumnje, jedna od najtežih disciplina u fiziologiji u humanoj i veterinarskoj medicini od studenta do mastera. Kliničari su često zastrašeni fiziologijom acidobazne ravnoteže jer je očigledno integrativna. Studenti brzo shvate da razumevanje podataka gasne analize zahteva i poznavanje, ne samo kiselosti, odnosno baznosti sistema, već i ventilacije, izmene gasova dinamike elektrolita i vode, sastava plazme, kontrole respiracije i renalnih mehanizama vodonikovih jona, elektrolita i izlučivanja vode. Osnovna tumačenja acidobaznih poremećaja se mogu videti u tabeli 1 u nastavku.
Tabela 2. Osnovna tumačenja acidobaznih poremećaja
Pulsni oksimetar obezbeđuje kontinuirani monitoring saturacije Hb uz pomoć tehnike apsorpcije svetlosti sa dve talasne dužine. Monitor filtrira efekte ambijentalnog svetla, tkiva, boje kože i venske krvi. Ovaj uređaj se fokusira na pulsirajuću apsorpciju koja je posledica pusliranja arterijske krvi. Normalne vrednosti saturacije su preko 97 % (setite se krive disocijacije O2). Mane pulsne oksimetrije su: osetljivost uređaja na pokret, ugljen-monoksid, methemoglobin, ambijentalno svetlo, a očitavanja remete i neke boje. Nepouzdana merenja su i kod slučajeva sa lošom perfuzijom (šok, hladni ekstremiteti), disaritmije ili, ukoliko postoje, smetnje od električnih uređaja kakav je elektrokauter. Ovaj uređaj ne daje realni sadržaj O2 i nije od preterane koristi kod upotrebe 100 % O2. Indikacije za upotrebu pulsnog oksimetra su: Hospitalizacija ili intenzivna nega Životinje koje dišu ambijentalni vazduh Bronhoskopija Životinje koje dišu preko jednog plućnog krila Akutno oštećenje pluća Akutni respiratorni distres Teški problemi difuzije gasova. ETCO2 (ET eng. end-tidal) monitoring (kapnografija) na kraju normalne ekshalacije je standard za sve životinje koje se podvrgavaju opštoj anesteziji sa ili bez mehaničke ventilacije. Ovo je važan monitor za bezbednost pacijenta i vrlo važan monitor fiziološkog statusa. Od velike važnosti je za smanjenje morbiditeta i mortaliteta tokom i posle anestezije. Ovaj uređaj pomaže u proceni kvaliteta ventilacije i indirektno vrednosti Pa CO2. Takođe je od pomoći pri dijagnostikovanju nekih respiratornih problema, prepoznavanju parcijalne oprstukcije disajnih puteva, a indirektno daje vrednost reaktivnosti vazdušnih puteva u smislu bronhospazma. Koncetracija CO2 na kraju normalne ekshalacije (eng. end-tidal) se takođe može koristiti za procenu ishoda reanimacije. Kapnograf uzorkuje respiratorne gasove pacijenta iz vazdušnog puta. Vrednost udahnutog CO2 bi trebalo da bude blizu nule. Tokom opšte anestezije, uz odsustvo poremećaja ventilacione perfuzije, razlika između PaCO2 i ETCO2 je oko 5 mm Hg (Pa CO2 = 40 mm Hg, ETCO2 = 35 mm Hg). Povećanje ili smanjenje ETCO2 može biti povećanje ili smanjenje produkcije, ili eliminacija. Očitavanja su pod uticajem frekvencije respiracije, odnosa između udaha i izdaha, dužine i dijametra cevčice koja vrši uzorkovanje vazduha (konekcija sa mašinom za anesteziju), mesta na kome je postavljena konekcija za uzorkovanje i neusklađenosti ventilacije i perfuzije.
Monitoring mašine za anesteziju i ventilatora Mašina za anesteziju se mora proveravati na hermetičnost (curenje gasa, odnosno nezadihtovanost sistema) pre svake upotrebe. Tipična mesta na kojima mašina ispušta gas su: priključak za centralne gasove, rezervoar za soda lajm i vazdušni balon. Nivo kiseonika i gasa za anesteziju se mora kontrolisati pre i tokom same anestezije. Pritisak u sistemu bi trebalo da bude od 0 - 5 cm H2O. Ventilatori bi trebalo da isporučuju zapreminu, pritisak i frekvencjiu respiracije koju odredi anesteziolog.
Parametri bi trebalo da budu sledeći: Zapremina koja se otprema pacijentu bi trebalo da iznosi 8 - 15 ml / kg Maksimalni inspiratorni pritisak bi trebalo da bude od 10 - 20 cm H2O Maksimalni ekspiratorni pritisak bi trebalo da bude 0 cm H2O Odnos inspiracija: ekspiracija bi trebalo da bude 1:2 Ovi parametri mogu varirati u pojedinim slučajevima. Sinhronizacija pacijent-ventilator mora biti redovno praćena jer može ukazivati na neadekvatnu ventilaciju pacijenta.
Monitoring temperature Monitoring temperature je neophodan tokom svake anestezije. Normalni gubitak toplote tokom anestezije kod malih životinja je prosečno oko 0,5 - 1 oC / sat (samo anestezija, bez hirurške procedure), sve do 2 - 3 oC / sat uz otvaranje abdomena, grudnog koša, šišanja velikih površina, pripreme operativnog polja, peritonealne lavaže i slično. Temperatura ispod 34 oC može voditi ka značajnom morbiditetu. Hipotermija takođe omogućava produžen efekat lekova, produžene neželjene efekte i usporenu detoksifikaciju. Drugi neželjeni efekti uključuju: zakazivanje imunološkog sistema, sekundarne infekcije, produženo vreme krvarenja i aritmije. Monitoring i tretman hipotermije bi trebalo da počne odmah na početku preoperativnog perioda jer, kad jednom nastane, teško se koriguje.
Monitoring bola Bol je još jedno stanje koje je bolje prevenirati nego tretirati. Pacijent koji prenosi bolne impulse tokom opšte anestezije ispoljavaće simpatetičke reakcije (ubrzano disanje i rad srca, povećan krvni pritisak) i tendenciju ka buđenju. Čak iako su ovi znaci subjektivni i povezani sa različitim drugim stanjima, trebalo bi koristiti osnovnu logiku u proceni da li postoji bolna senzacija kod pacijenta u anesteziji (kad je dobio i koji analgetik, kakva je procedura koja se izvodi manje ili više bolna). Životinji treba dati odgovarajući anestetik i treba pratiti kako se i da li se smiruje.
Monitoring bubrežne funkcije Bubrežni sistem je pod uticajem anestezije, odnosno nivoa perfuzije tkiva. Hipotenzija (srednji arterijski pritisak 60 mm Hg) vodi ka akutnom oštećenju bubrega kod predisponiranih pacijenata. Morbiditet posle akutnog oštećenja bubrega je oko 60 %. Predispozicija su pacijenti sa hroničnim oboljenjima bubrega i hronični kardiološki pacijenti, hipotenzivni pacijenti, pacijenti sa poremećajem acidobazne ravnoteže i elektrolita, traumatizovani pacijenti i oni u šoku. Anestetici bi trebalo da budu pažljivo odabrani, a dubina i dužina anestezije bi trebalo da budu minimalne neophodne za odgovarajuću proceduru. Monitoring krvnog pritiska, produkcije urina, kreatinina, specifične težine urina i veličine bešike bi trebalo sprovoditi kontinualno.
Postoji mnogo drugih parametara koji se mogu pratiti tokom anestezije. Primer je i acidobazna ravnoteža, koagulacija, stanje elektolita, glukoze, kao i drugi parametri potrebni za pojedine slučajeve. U svakom slučaju, ispravan monitoring i beleženje događaja tokom anestezije vodi ka smanjenju perianestetičkog morbiditeta i mortaliteta.
Neurologija Napadi i epilepsija Predavač: Profesor Richard A LeCourter, BVSc, PhD, Dip ACVIM (Neurology) Poremećaji u vidu napada se često dešavaju kod pasa i mačaka. Učestalost pojave napada u toku životnog veka varira od 0,5 % do 5,7 % kod svih pasa, dok se kod mačaka kreće od... Dalje..
