Sa Pinto voli Deju 
10.04.2013, 22:17, Izvor: 0 
Rikardo Sa Pinto odgovarao na pitanja navijača putem sajta Zvezde. Omiljeni srpski fudbaler mu je Dejan Savićević. U Portugalu svi znaju šta je Crvena zvezda od 1991. godine. Trenutno ne razmišlja o pojačanjima. Mladenovića uporedio sa Koentraom 
Trener Crvene zvezde Rikardo Sa Pinto rekao je da mu je Dejan Savićević omiljeni srpski fudbaler protiv kojeg je igrao u svojoj karijeri. 
- Neka to bude Dejan Savićević. To je fudbaler koji se ne viđa svaki dan. Danas imamo Mesija, malo ranije smo imali Zidana, a Dejan je bio majstor svog vremena, rekao je Sa Pinto odgovarajući na pitanja navijača koja su mu postavljali putem zvaničnog sajta Zvezde. 
Sa Pinto je rekao da je Zvezdin tim u procesu stvaranja samopouzdanja i dodao da je zadovoljan ponašanjem igrača. 
- Trenutno smo u procesu stvaranja samopouzdanja, pravljenja dobre atmosfere u kojoj će igrači biti zadovoljni, gde će igrati za pobedu, gde će se boriti za pobedu. Sve što sad mogu reći je da sam veoma zadovoljan ponašanjem igrača i njihovim stavom. O svemu ostalom, možemo razgovarati na kraju sezone - rekao je on. Portugalac je kazao da igrači pružaju najviše što mogu i da je veoma zadovoljan. 
- Do sada sam srećan sa njima, pružaju najviše što mogu. Nameću se treningom i stavom i veoma sam zadovoljan. Već sam rekao da igrače ne delim po godinama. Mnogo drugih stvari mi je bitnije od godina. Videli ste, u prvoj utakmici sam u igru uveo Ognjena Ožegovića. Ne znam mnogo trenera koji bi to uradili u prvoj utakmici u klubu - kazao je on. Na pitanje kako na crveno-bele gledaju u njegovom rodnom Portugalu, kao i Španiji gde je dugo igrao, Sa Pintu je istakao da svi znaju šta je Crvena zvezda od 1991. godine 
- To zvuči veliko. Svi znaju od 1991. šta je Crvena zvezda. To je bila zlatna godina, osvojena je Liga šampiona i internacionalni kup, to je prepoznatljiv znak kada je Zvezda u pitanju, a tu su i igrači koji su tada igrali Savićević, Prosinečki i ostali, svi znaju za njih. Takođe, Zvezda je prepoznatiljiva i po navijačima. Igrao sam na mnogim stadionima, i ovo što se ovde dešava je stvarno neverovatno - rekao je Sa Pintu. 
Navijače je interesovalo koji mu je omiljeni saigrač iz portugalske reprezentacije na šta je Sa Pinto odgovorio: Definitivno Luiš Figo i potom ponovio da mu je Sporting omiljeni klub. Portugalac je rekao da je odlučio da se bavi trenerskim poslom zbog strasti prema fudbalu. 
- Imao sam mogućnost da biram. Mnogi ljudi nemaju tu mogućnost. Nemam taj pritisak da moram da brinem o egzistenciji. U pitanju je strast prema fudbalu i fudbalskoj igri. Imam tu sreću da po drugi put doživljavam tu strast, kao trener, dok mnogi ljudi nažalost nemaju priliku nijednom - rekao je Sa Pinto. 
Portugalac je istakao da ne može da proceni koju bi poziciju na tabeli zauzela njegova trenutna ekipa da se takmiči u prvenstvu Portugala. 
Nisam Dejvid Koperfild 
- Nisam Dejvid Koperfild, ipak sam samo Sa Pinto, pa ne mogu da predvidim koji bismo bili na tabeli portugalske lige, ali verujem da bismo imali dosta uspeha - šaljivo je odgovorio Portugalac. On je kazao da još nije stigao da dovoljno upozna Beograd, u koji je stigao tek pre dve nedelje. 
- Nažalost, još nisam imao dovoljno vremena da upoznam Beograd. Stigao sam pre dve nedelje ovde i sačekalo me je mnogo stvari koje je trebalo uraditi, mnogo informacija koje je trebalo dobiti, mnogo utakmica koje je trebalo odigrati, imali smo ih tri u roku od sedam dana. Bio sam koncentrisan samo na klub. Ali, nadam se da ću u budućnosti imati više vremena da upoznam Beograd, samim tim ću tek tada moći da uvidim razlike - kazao je Sa Pinto. 
Trener Crvene zvezde je naveo da trenutno ne razmišlja o pojačanjima i da je zadovoljan onim što ima u ekipi. On je dodao da je za sada srećan u klubu, kao i da su u klubu srećni s njim i da će videti u budućnosti da li će potpisati produžetak ugovora sa beogradskom ekipom. 
- Ako trener nema dovoljno vremena da igračima usadi svoje ideje i da izabere igrače koje želi, može biti problema. Potrebno je vreme da pokažete sve što možete da pružite. Ponekad klubovi imaju pritisak rezultata i nemaju vremena za čekanje. Važno je da ljudi u upravama razumeju to i da svi kreiraju podršku za trenera kako bi on izneo na pravi način svoje ideje. Mislim da generalno, ne samo ovde, nego i u ostalim klubovima, ne postoji dovoljno strpljenja - rekao je on. 
- Šalim se sa njim, zovem ga Fabio, zato što kada je Fabio došao u Portugal bio je isti kao Mladenović. Mladenović je na početku karijere i mora da bude odlučniji u defanzivnim momentima. Šalim se sa njim jer je i Fabio u početku uvek išao napred i napred i napred i nije mislio na utakmicu. Uvek sam pokušao da mu pomognem da shvati, to jest da proceni kada je momenat da ode napred, a kada mora da ostane nazad. Po tome su slični - rekao je Sa Pinto. 
