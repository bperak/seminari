Polazak u prvi razred obavezan je za svu decu rođenu u periodu od 01.03.2006. do 28.02.2007. godine, odnosno za svu decu koja će do početka školske godine imati najmanje 6,5 a najviše 7,5 godina. 
U školu može da se upiše dete i sa 6 godina starosti ako stručni saradnik škole proceni da je dete sposobno za pohađanje nastave, kao i deca starija od 7,5 godina ako za to postoje opravdani razlozi i dokumentacija (npr. u slučaju bolesti). 
Roditelj može da izabere Osnovnu školu u koju će upisati svoje dete prema sopstvenom izboru, a škola je dužna da upiše svako dete koje ima prebivalište na teritoriji škole i za koju se odluče roditelji. U školu se mogu upisati i deca koja ne stanuju na području škole, ukoliko tako odluče roditelji. 
Nakon prijave i upisivanja deteta u prvi razred, pedagog i psiholog škole odrediće termin za ispitivanje zrelosti deteta za polazak u školu, odnosno testiranja deteta. Testiranjem se ispituju različite sposobnosti deteta i utvrđuje da li je u potpunosti spremno za polazak u školu i pohađanje nastave. 
Za testiranje je potrebno poneti lepo raspoloženje i dobru volju: -) 
Dobrodošli, vidimo se na upisu 
Direktor škole 
Milan Vukašinović 
Celodnevna nastava 
Celodnevna nastava je organizovani rad u školi za učenike I i II razreda. Ovakav oblik nastave odvija se prema predviđenom planu koji rasterećuje učenike, ali i roditelje, jer oni svoju decu dovode u školu pre odlaska na posao, a preuzimaju nakon završenog radnog vremena. Uz ovakvu nastavu učenici vreme provode kvalitetno, jer je ono ravnomerno raspoređeno i za učenje i za odmor. 
Radno vreme u celodnevnoj nastavi je od 6.30 do 16 časova. 
U okviru celodnevnog boravka učenici imaju časove, a vreme između njih je predviđeno za samostalni rad (izrade domaćih zadataka) i slobodne aktivnosti (sport, sekcije) 
