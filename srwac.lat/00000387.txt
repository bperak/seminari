Ona strašna pošast savremenog čoveka, poznatija kao praznina sa svim svojim epifenomenima, može se izbeći samo ako ste okruženi knjigama koje emituju eterične mirise nadahnuća.
Verovatno da i sam Srba Ignjatović, kada je otpočinjao ispisivanje prvih redova Prolazne kuće, nije ni bio svestan da mu je jednu bitnu smernicu došapnuo Vilhelm Hajnze: Neka svaki umetnik radi za narod u koji ga je bacila sudbina i sa kojim je proveo svoju mladost: neka nastoji da dirne njihova srca i ispuni ih zadovoljstvom i radošću, da održi, pojača i oplemeni njihovo veselje i blagostanje, da im pomogne plakati kad plaču.
U ciklusu koji otvara ovu knjigu kratkih priča, odmah je uočljiv jasno određen koncepcijski postupak, a ustanovljen kao čvrst temelj za sve sledeće nosioce pripovednih celina. U Sudbinama čitalac će se naći i u jednoj vrsti nedoumice, koju, pak, može da stvori samo duboko misaona poetika. Osnovna nota ovog ciklusa ozvučena je muzikom koju nose drevna predanja, a bajkovita narativna mreža samo pojačava utisak o izrazitoj pripovedačkoj umešnosti autora.
U priči Idealni činovnik, car baćuška postavlja za generalnog upravitelja pošte, čoveka kome je pasija otvaranje tuđih pisama. I zaista: Idealni visoki činovnik nastaje kada se nađe čovek čije se lične sklonosti potpuno poklapaju sa državnim interesima.
U priči Neron, car rapsod posmatra veliku zelenu muvu kako se očajnički koprca u gustoj paukovoj mreži spletenoj između dva lista vinove loze, onako kako se u dokolici i sa bezbedne daljine posmatra neki ulični događaj na ivici drame, i lakonski zaključuje: Kako bi bilo dosadno na ovome svetu da nije onih koji zastranjuju.
U priči car sladokusac, jedan drevni car, ljubitelj poezije i sladokusac koji uz svaki stih svetog spisa pojede po zrno mirišljavog grožđa, i koji, na kraju, skončava tako što jedno zrno promaši pravac i uguši ga. Kao da je lično taj car u neko noćno nedoba stao ispod prozora pripovedača da ga upita:
Možeš li pobeći od pesnika u sebi kada pojedeš stih, a pokušaš da izgovoriš zrno?
Ciklus Istorije i Apokrifi smešten je u dokumentarno faktografski milje u funkciji efikasne i prodorne stvarnosne proze koja istorcizam ne vulgarizuje već mu se obraća kao elokventni i obrazovaniji sagovornik da bi mu izneo istinu, a da za posledicu izbegne uvređenost ili sumnju u snagu izrečenog.
U priči Srbi i duvan, Ignjatović nam na plastičan način dokazuje svakovrsni pad današnje generacije Srba, u odnosu na one volšebnike, pouzdane, svesne i odgovorne koji nisu smeli sebi da dozvole da mašine za rezanje duvana i motanje cigareta dočekaju neprijateljsku armadu, već su ih na leđima volova i plećima vojnika preneli preko gudura Albanije.
U priči Špijunski apokrif, Srba Ignjatović tretira ljudski strah precizno, bez i jednog suvišnog elementa, da bi uspeo da umiri obaveštajce, stratege, vojnike i civile, pa čak i jednog mladog Vinstona Čerčila i da ih ubedi u mudroslovni zaključak Ive Andrića: Zbog čega se sve u životu nismo plašili, a trebalo je samo živeti.
Ali, da ne bi ostali u zabludi da je strah nešto što se sme potceniti ili ignorisati, potvrđuje i neverovatna misao čoveka od koga bi se ona mogla najmanje očekivati, ali i od čoveka koji je od uznosite lirske misli izgradio sopstveni način vladanja, a giljotinu za milione nedužno stradalih.
Ignjatović neporecivo ustanovljava da je pesnik retka zverka, orao među kokoškama, a da se na putevima talenta do slepih ulica sumnjive darovitosti mogu sresti svi ti pesnici: zapenušani stihovima i fizičkim izgledom koji se kreće u dijapazonu od odrpanog kaputa do zlatne igle na kravati. Svi oni: grudobolni, sifilistični, unakaženi od lepre, rumeni, zabrekli, ćelavi i kos ma ti, jurodivi jurišnici s ludim sjajem u očima kao i ovi današnji iz toplih soba, bez poznanja patnje, mirišljavi, preplanuli, prilagodljivi i poslušni klimoglavci ili će postati eksponati u muzejima zaborava ili nezaobilazni predmeti usmene književnosti. Priča Retka zver kao da je napisana na tihoj vatri genijalnosti Oskara Vajlda:
Najveći pesnici obično su neugledni ljudi. Istovremeno, slabiji pesnici su upravo fas ci nantni. Što su im stihovi lošiji, to im je izgled atraktivniji. Čim objave svoju knjižicu dru go raz rednih stihova odmah postaju neodoljivi i oni žive poeziju koju nisu u stanju da napišu. Veliki pesnici, pak, obično pišu o onome što se sami ne usude ostvariti.
Ciklus SLIČICE, ispotiha, nenametljivo obrađuje temu grada u najboljoj nameri da okrečene fasade mastodonskih zvezda raznih arhitektonskih stilova i još raznolikijih građanskih ukusa, navika i htenja, postavi na najviši pijedestal lepote da bi posmatraču odmah postalo jasno da suštinska dobrota uvek popravlja raspoloženje. Na drugoj strani medalje grada stoje zacr nje ne fleke onih od kojih se očekivalo mnogo, onih koji iz unutrašnjeg sukoba ka ri je ris tič ko službeničkog i umetničkog potpadaju pod vlast demona neizbrušenog pesništva i ka ri ranih stolnjaka u društvu kafanskih anđela, onih kojima ne pada na pamet da Ozbiljan čovek danas treba malo i da zaćuti, onih mrzovoljnih, nespremnih za saosećajnost, onih koji se obogatiše kad pametni zaćute, a glupi progovore.
Ignjatović se sa tim ne miri, ali i ne diže revoluciju već lirski, nežno i melanholično pokušava da nas ubedi kako naizgled nevažne stvari u sebi kriju klicu krupnih posledica i otvaraju suštastvena pitanja. Ignjatović ne žuri da na njih odgovori, ali ono na čemu treba da smo mu zahvalni, umeo je da i uoči i formuliše na literaran način. A to je zadatak svakog pisca.
Ciklus Elementi je svojevrsna oaza za priče u kojima su postupno izložene emocionalne činjenice, pre svega zahvaljujući tome što je pisac u pravo vreme uvideo da umetnost, predstavljajući vidljive i opipljive predmete, ujedno odražava duševna stanja.
U ciklusu Nepovrati pred oči čitaoca iskrsava jedan od najlepših Beograda, jer, verovali vi u to ili ne, i u samom Beogradu ima bezbroj Beograda. Taj nekadašnji književni Beograd bio je i ostao najbolja reprezentacija duha koji je pobeđivao ravnopravnim odnosom sa velikim književnostima, a golove postizao relevantnim delima. Sećanje na to Periklovo doba za po či nje gracioznim koracima Danila Kiša, Bore Pekića, Tanasija Mladenovića, Brane Pet ro vi ća, Aleksandra Tišme, neponovljivog maštara srpskog jezika Miodraga Bulatovića iz svojih nekadašnjih fizičkih postojanja ka kultnim mestima kulturnog spektakla.
U ciklusu koji zatvara knjigu kratkih priča, iz pera Srbe Ignjatovića sabiraju se razlozi za ulazak u prolazne kuće: ambijent koji je prijatan ali se u njemu ne zadržava, patina koja pleni ljubitelje starina, i sobe i dvorište u hladovini, rasterećuju svagdanje obaveze, a doživljaj je ravan strujanju prolećnog vazduha prisutnog taman toliko da volja za životom dobije oblik zakona.
Priče Srba Ignjatovića ispod prividne mirnoće u sebi kriju veliki unutrašnji naboj. Neke od tih priča na prvi pogled deluju kao obične konstatacije pa traže aktivno učešće inteligentnog i suptilnog čitaoca, kao što reče Lihtenberg: Pisac metafori daje telo, a čitalac dušu.
Zbog tog svog stilskog majstorstva Srba Ignjatović je omiljen kod svojih kolega kako mladih, tako i iskusnih koji su još uvek spremni da uče.
U knjizi Prolazna kuća Srba Ignjatović, umetnik od nerva i zanata nije mogao, a ni hteo da se zatvori u svoju artističku kulu od slonovače nego je nekomformistički podelio sudbinu svojih sunarodnika i svojim delovanjem pokušao da im ublaži duševne rane, povrati zalutali smisao života. Provejava Prolaznom kućom i oporost i gorčina, ublažene lepršavim i jezgrovitim stilom.
Prolazne kuće, zasigurno postoje. Možete u njih ući ili ih zaobići. Ali, neprolazne knjige stoje postojano kao odbrana od besmisla. Kao kineski zid.
