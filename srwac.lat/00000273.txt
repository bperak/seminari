Ovaj specifičan zbornik sadrži 33 rada iz istorije, antropologije, arheologije, lingvistike i psihologije čiji su autori saradnici Istraživačke stanice, od kojih su mnogi od njih svoje prve korake u istraživanju napravili upravo kao polaznici ISP. Namera priređivača bila je da se kroz teme koje su autori sami izabrali u skladu sa svojim naučnim interesovanjima, pokaže (sadašnjim polaznicima) gde su i šta rade petnički saradnici i bivši đaci koji godinama učestvuju u realizaciji obrazovnih programa Stanice. Zbornik su priredili rukovodioci programa društvenih nauka na čelu sa Vladimirom Pecikozom 360 strana.
Zbornik sadrži 75 radova polaznika koji su realizovani na seminarima i naučnim kampovima Istraživačke stanice Petnica u 2007. godini. Svi publikovani radovi prezentovani na Šestoj konferenciji Korak u nauku održanoj od 6. do 9. decembra te godine. Radovi su, kao i prethodnih godina, razvrstani po oblastima koje su grupisane u tri celine, prema programskim odeljenjima Stanice. Uz svaki rad dat je i rezime na engleskom jeziku. 520 strana
NYEX Zbornik
Proceedings of the NYEX Conference on Science Education of Gifted Students Ovaj zbornik sadrži radove koji su izloženi na godišnjoj konferenciji NYEX-a (Network of Youth Excellence) koja je održana u Petnici od 18. do 21. oktobra 2007. godine. Ukupno 25 radova svrstano je u četiri celine, prema sekcijama Konferencije. Zbornik je na engleskom jeziku. 170 strana
Mediji o ISP
Ako ne računamo atraktivne događaje kao što su posete ministara Stanici, Godišnja konferencija i velika izložba u Galeriji SANU, možemo biti prilično zadovoljni kako su domaći mediji tokom 2008. godine pratili zbivanja u i oko Stanice. Nekoliko lepih priloga o Stanici pojavljivalo se u tiražnim dnevnim listovima kao što su Politika, Večernje Novosti, Blic i Danas. Televizijske kuće kao B92 i RTS imali su takođe više emisija u kojima se prikazivao rad u Petnici. Lokalni mediji u Valjevu korektno i redovno prate razne aktivnosti ISP. Lep tekst o Petnici na 6 strana objavljen je krajem 2007. u međunarodnom časopisu Science in Schools (Nauka u školi). Kao dodatak članku je naročito zanimljiv i pohvalan komentar urednice časopisa koja je, ne verujući u navode iz članka, lično doputovala u Srbiju gde je, u nastojanju da prikupi dodatne informacije o Stanici, obišla univerzitete u Novom Sadu i Beogradu a, nakon toga, i samu Petnicu.
Resursni centar za nastavnike ISP je svoje papirno izdanje komentarisanih web linkova, WebOdiseju, napravio i kao web izdanje i ono je dostupno na URL-u http://wo.petnica.rs. Korisnicima koji se registruju je omogućeno da dodaju nove linkove, da ih komentarišu i preporučuju i da u forumu razmene argumente o prikazanim sajtovima sa ostalim registrovanim posetiocima sajta.
Dokaz da ne treba svi koji su prošli kroz petničke programe da se bave naukom, jeste i Romana Vujasinović, nekadašnja polaznica programa astronomije koja sada završava studije kamere na FDU u Beogradu i, naravno, amaterski se bavi astronomijom. Tokom seminara astronomije u avgustu 2008. godine ona je beležila sva zbivanja uključujući i komentare polaznika, saradnika i svakoga koga je ulovila. Iz toga je proizašao dinamičan i zanimljiv dokumentarni film koji predstavlja ne samo petničke astronome, već petnički način rada uopšte. Film možete pogledati na sajtu: http://ispast.net/2008/10/17/film-o-astronomiji- u-petnici /
