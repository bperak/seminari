Na kraju 2010. godine u Srbiji je evidentirano 729.520 nezaposlenih, što je u odnosu na 2009. godinu za 852 osoba manje, saopšteno je iz Nacionalne službe za zapošljavanje (NSZ), a prenose beogradski mediji. Od ukupnog broja evidentiranih u NSZ duže od 12 meseci posao traži 64,12 odsto ili 467.740 ljudi, od čega su više od polovine žene. Najviše nezaposlenih je starosne dobi od 25 do 29 godina i to njih 13,29 odsto, zatim od 30 do 34 godine 12,46 odsto, dok je među osobama od 35 do 39 godina njih 12,03 odsto bez posla. 
Na Kosmetu nezaposleno 0,91 % građana 
U regionu Šumadije i Zapadne Srbije ima najviše nezaposlenih - 32,57 odsto, a na području Kosova i Metohije, prema evidenciji NSZ, zaposlenje nema 0,91 odsto građana. 
Po stručnoj spremi najviše nezaposlenih ima prvi stepen obrazovanja - njih 209.171, dok 37 lica koja imaju sedmi stepen obrazovanja je nezaposleno. 
Od gradova najgrđi Beograd 
Najviše nezaposlenih je u Beogradu i to 93.769 osoba, zatim u Nišu 34.867 lica, u Novom Sadu 29.205, dok u Požarevcu ima najmanje nezaposlenih - 3.833 osoba. 
Opštine u kojima je zabeležen najveći broj nezaposlenih lica jesu Novi Beograd i to njih 11.825, zatim niška opština Medijana sa 10.984 i beogradska Čukarica sa 10.897 nezaposlenih. 
Crnotravci rekorderi - ne radi samo 197 ljudi 
Najmanje nezaposlenih ima u opštini Crna Trava i to 197 lica, navedeno je u saopštenju Nacionalne službe za zapošljavanje. 
Po bolovanje i kod privatnog lekara - Uskoro novi Pravilnik o zdravstvenom osiguranju 
Tuesday, 11 January 2011 09:53 
Pacijenti koji se leče u privatnom zdravstvenom sektoru uskoro će moći od svojih lekara da dobiju uput za bolničko lečenje, za pregled kod specijaliste u državnom sektoru ili da otvore bolovanje. Iako su ove novine najavljivane za početak 2011. godine, u Republičkom zavodu za zdravstveno osiguranje (RZZO) listu " Blic " je rečeno da se trenutno radi na izmenama tog pravilnika i da će ova pogodnost za sve brojnije korisnike usluga privatnog sektora biti dostupna uskoro. 
Portparolka RZZO Sanja Mirosavljević kaže da izmene i dopune Pravilnika o načinu i postupku ostvarivanja zdravstvene zaštite predviđaju mogućnost da i privatnici koji potpišu ugovore sa RZZO ubuduće imaju pavo da šalju pacijente na bolovanje, bolničko lečenje i da propišu medicinsko-tehničko pomagalo, ali da ove dopune moraju da sačekaju dodatne konsultacije sa reprezentativnim sindikatima u zdravstvu i sa Lekarskom komorom Srbije. 
- I nama u RZZO je stalo da ova mogućnost što pre zaživi u praksi. Lekari iz privatne prakse koji potpišu ugovore sa RZZO dobiće nove identifikacione brojeve i biće podložni kontroli, kao što je slučaj i sa lekarima u državnom sektoru - objašnjava Sanja Mirosavljević. 
Da bi i privatnici mogli da pružaju ove usluge, uslov je da privatna zdravstvena ustanova sklopi ugovor sa RZZO. To, prema ovom pravilniku, mogu da urade poliklinike, domovi zdravlja, lekarske i stomatološke ordinacije, ali medicinski karton pacijenta ostaje u državnom domu zdravlja. 
Nova pravila važe samo za lekare opšte prakse, pedijatre, ginekologe i stomatologe u privatnoj praksi. Troškove lečenja kod privatnika pacijenti će i dalje plaćati iz svog džepa, ali lekove, pomagala, specijalističke preglede ili bolničko lečenje u državnoj ustanovi za koju uput napiše privatnik pokriva zdravstveno osiguranje. 
Predstavnici privatnog zdravstvenog sektora kažu da ne vide razlog zašto ove novine još čekaju primenu. Prema rečima Svetlane Vukajlović, direktorke privatnog Doma zdravlja " Jedro ", otezanjem primene ovog pravilnika gube samo pacijenti, i to mahom oni koji već najviše izdvajaju za obavezno zdravstveno osiguranje, ali se zbog komfora leče u privatnom sektoru. 
- Zbog neprimenjivanja ovog pravilnika ti pacijenti sada su dovedeni u situaciju da ako im treba bolovanje ili bolničko lečenje iz privatne ustanove gde se leče moraju da idu u državnu po taj uput, i to kod lekara koji ih verovatno vidi prvi put u životu. Ovo je potpuno nepotrebno jer na taj način ovi pacijenti samo prave dodatnu gužvu i to ne svojom voljom jer su se već opredelili za privatni sektor. Broj takvih pacijenata nije mali, a RZZO nije na gubitku kad ova uredba konačno zaživi - konstatuje Vukajlovićeva. 
Sa ovim se slažu i u Savezu sindikata lekara i farmaceuta Srbije. Prema rečima predsednice dr Nevenke Dimitrijević, ovaj sindikat prvi je podržao Ministarstvo zdravlja u nameri da se uredi privatni sektor. 
- Podržavamo uključivanje privatnih ordinacija i klinika u zdravstveni sistem, jer je očigledno da država nema dovoljno kapaciteta da svim pacijentima obezbedi sve potrebne uslove za lečenje, pa je dobrodošlo uključivanje privatnika. Razloga za negodovanje nema, jer će slanje pacijenata na sekundarni i tercijarni nivo iz privatnih ordinacija imati višestruku korist. Pacijenti će imati mogućnost da sami izaberu način na koji žele da se leče i pod kojim uslovima. Biće manje gužvi u domovima zdravlja, jer oni koji čekaju za uput ili recept neće biti u redovima. Najvažnija korist je ta da pacijenti koji mogu ovako da finansiraju svoje lečenje nisu u obavezi da paralelno cirkulišu kroz privatne i državne domove zdravlja samo zbog pukog administriranja - smatra dr Dimitrijević i dodaje da ukoliko postoje bilo kakve nedoumice u tumačenju samog pravilnika, ovaj problem treba rešavati u hodu, a pacijentima omogućiti da se za svoj novac leče tamo gde im najviše odgovara. 
Njen stav je i da ova novina može da podstakne konkurenciju jer je, kako kaže, državni sektor zapostavio kvalitet i ovo može biti podsticaj nabolje. 
Sve manje ljudi ide na bolovanje 
Dok privatnici čekaju na pravo da upućuju na bolovanja, statistika o uzrocima odlaska na bolovanje već godinama ostaje nepromenjena. Najviše osiguranika nije išlo na posao zbog održavanja trudnoće, na drugom mestu su onkološki pacijenti, a na trećem mestu po brojnosti su oni koji su išli na bolovanje zbog bolesti lokomotornog sistema. Primetno je i da zbog straha od gubitka posla sve manje ljudi ide na bolovanja. Odlaske na bolovanja u trajanju do 30 dana plaća poslodavac, dok za duža odsustva sredstva izdvaja RZZO. Taj novac za 2009. godinu iznosio je skoro 5 milijardi dinara, dok je za prvu polovinu 2010. godine u tu svrhu utrošeno 1,3 milijarde dinara. Tokom 2009. godine pravo na bolovanje koristilo je 4 % zaposlenih, a tokom prve polovine prošle godine godine samo 1,66 % njih. 
U državnim firmama veća plata 
Beograd - U državnoj firmi se upola manje radi nego kod privatnika, a plata je 30 odsto veća nego u privatnoj firmi gde se dnevno u proseku radi više od sedam sati. 
Kada se na to dodaju redovni doprinosi, manje stresa i mesec dana odmora, jasno je zašto je atraktivnije raditi kod države. 
Prema poslednjim istraživanjima CeSID-a, većina mladih bi volela državu za poslodavca. 
" Ljudi su spremni da se odreknu ako treba i veće plate zarad sigurnosti. Raditi u državnoj upravi znači i redovno dobijati platu i socijalno, penziono i zdravstveno osiguranje. Redukcija državne uprave je nešto neminovno, ali pitanje je kako će se to uraditi ", kažu u CeSID-u. 
U Uniji poslodavaca Srbije (UPS) podsećaju da ljudi u mnogim opštinama i nemaju drugi izbor nego da priželjkuju posao u državnoj firmi. 
" Apsurd je to da nam je privreda u mnogim opštinama na jugu u takvom stanju da nema slobodnih radnih mesta van državnih firmi. Malo je uspešnih domaćih firmi van državnog sektora, sve je to na nivou stranih kompanija, dok ostale firme veoma loše posluju, pa su i plate loše ", kaže Nebojša Atanacković, generalni sekretar UPS-a. 
On dodaje da je država najodgovornija jer ne suzbija sivu ekonomiju, daje velike plate, a prodavala je firme lošim preduzećima koja sve češće smanjuju broj radnika. 
U Ministarstvu ekonomije, koje je među prvima insistiralo na smanjenju zaposlenih, podržavaju ideju da mladi ostaju u svojim mestima i da je baš zbog toga i pokrenut program podsticaja stranim investitorima da ulažu van Beograda. Praktično, država daje određena sredstva za svako novootvoreno radno mesto. 
" Svako, pa i mladi, biraju gde će raditi, ali naša je preporuka da posao traže u privatnom sektoru jer u državnoj upravi treba očekivati smanjenje broja zaposlenih ", kažu u Ministarstvu ekonomije. 
Bankarima najveće plate 
Monday, 10 January 2011 10:32 
Novembarska plata u Srbiji 34.444 dinara. Zaposleni u finansijskom sektoru imali su u proseku 74.372 dinara. 
PROSEČNA zarada u Srbiji, isplaćena u novembru, iznosi 34.444 dinara, oko 325 evra, i prema podacima Republičkog zavoda za statistiku, u odnosu na oktobarsku, nominalno je veća za 0,1 odsto, odnosno za svega 22 dinara. A realno, kada se uračunaju troškovi života, manja je od oktobarske za 1,6 odsto. 
Na godišnjem nivou, u odnosu na isti mesec 2009, prosečna novembarska zarada u Srbiji porasla je za 9,1 odsto - veća je za 2.864 dinara. 
- Postojeći nivo zarada u Srbiji većim delom je posledica subvencija koje država daje društvenim i podržavljenim preduzećima i koje se većim delom slivaju u plate iznad ostvarene produktivnosti - kaže Saša Đogović, saradnik Institita za tržišna istraživanja. - To znači da bi plate bile još niže da ne postoji direktna državna intervencija, čime se slika veštački poboljšava. 
GDE JE TANKO NAJNIŽE plate i ovog meseca primili su radnici u proizvodnji radio i TV komunikacione opreme, svega 13.438 dinara, a po 2.000 više primili su zaposleni u preradi drveta - 15.154. Prosek konfekcionara iznosi 16.656, obućara 20.135, a tekstilaca 21.856 dinara. 
Đogović smatra da suštinskog rasta prosečnih zarada nema bez stabilnog poslovnog ambijenta, koji bi privukao nove strane investicije u proizvodnju, posebno onu izvozno orijentisanu. 
Najveću platu prošlog meseca primili su stanovnici Kosjerića - 61.793, a oko 4.000 dinara manje zaradili su žitelji Surčina, sa prosekom od 57.663 dinara. Na listi dobro plaćenih su i Novobeograđani, čije su novembarske koverte bile prosečno 51.194 dinara. 
Plate veće od republičkog proseka imaju i Vrščani (46.218), Novosađani (39.631), kao i Apatinci sa novembarskih 37.100 dinara, koliko su prosečno zaradili i građani Požarevca. Zaposleni u Pećincima prošlog meseca kući su odneli po 40.000 dinara. 
U novembarskoj koverti stanovnika Vladičinog Hana bilo je svega 16.885, a po 2.000 dinara više primili su građani Bele Palanke i Gadžinog Hana. 
Najveći broj prosečnih plata u Srbiji je u rasponu od 24.000 do 29.000 dinara. To je slučaj u Topličkom, Jablaničkom, Pirotskom, Niškom, Rasinskom, Mačvanskom i Raškom okrugu. Pored grada Beograda, gde je prosek 42.706 dinara, samo još dva okruga u Srbiji zarađuju više od republičkog proseka - Južnobanatski (35.852) i Južnobački okrug (36.724). 
Najbolje plaćeni radnici prošlog meseca bili su zaposleni u finansijskom sektoru. Bankari su tako kući odneli, u proseku, 74.372 dinara, gotovo šest puta više od najniže zarade u zemlji. Na listi najbolje plaćenih radnika su i oni koji rade u komorama i raznim organizacijama na bazi učlanjenja, kao i duvandžije, koje su prošlog meseca primili oko 68.500 dinara. Slede radnici u vazdušnom saobraćaju, kojima se u koverti za mesec dana nakupilo po 67.254 dinara. 
Inspekcija kontroliše mobing 
Friday, 24 December 2010 09:15 
Ministarstvo rada i socijalne politike je uz podršku Kancelarije UN za ženska prava, obučilo inspektore širom Srbije da primenjuju novi Zakon o ravnopravnosti polova i Zakon o zabrani zlostavljanja na radu. 
- Inspektori će kontrolisati dokumentaciju preduzeća kako bi otkrili da li su zaposleni većinom muškarci ali i međuljudske odnose. Proveravaće i da li su za isti posao u nekoj firmi žene manje plaćene ili na drugi način diskriminisane - kaže Predrag Peruničić, direktor Inspektorata za rad. 
Kada se uoče nepravilnosti poslodavcu će stići rešenje koje ga obavezuje, da greške ispravi. Ako odbije, biće pokrenut postupak. 
Starosna granica za penziju 
Wednesday, 22 December 2010 09:47 
Od 1. januara 2011. godine žene će moći da se penzionišu najmanje 15 godina radnog staža i 60 godina života, dok će za muškarce uslov biti 15 godina staža i 65 godina života. Starosna granica za odlazak žena u penziju od 2011. godine, kako je predloženo izmenama Zakona o penzijskom i invalidskom osiguranju o kojima će ove nedelje raspravljati Skupština Srbije, povećavaće se za četiri meseca godišnje sve do 2019. godine. - Od 2020. do 2023. ta granica će se pomerati za po šest meseci godišnje, tako da će od 2023. uslov za sticanje penzije biti 58 godina starosti za žene i muškarce, s tim što će drugi uslov za žene biti 38 godina staža, a za muškarce 40 godina - objasnila je pomoćnica ministra za rad i socijalnu politiku Radina Todović. Novina je, kako je dodala, da se od 2013. godine pomera granica potrebnog staža za žene, za po četiri meseca godišnje sve do 2022, kako bi se radni staž uvećao sa minimalanih 35 na 38 godina. Todović je istakla da nije menjana zakonska odredba po kojoj i žene i muškarci uslov za penziju stiče sa 40 godina radnog staža, bez obzira na godine života. Takođe, odustalo se od namere da se starosna granica za žene pomeri na 65 godina života. U predlogu izmena zakona o penzijskom i invalidskom osiguranju najniža penzija ne sme da iznosi manje od 27 odsto prosečne neto zarade, bez poreza i doprinosa. 
- Najniža penzija sada iznosi 32 % prosečne zarade, takođe bez obračunit poreza i doprinosa - kazala je Todović. 
Ona je podsetila da sve penzionere očekuje povećanje zarada za dva odsto, od decembarskog čeka koji će im biti isplaćen u januaru. Todović je navela i da će najniža penzije od januarskog čeka biti dodatno povećane za jedan odsto, a poljoprivredni penzioneri treba da očekuju povišicu od osam procenata. 
U aprilu je predviđeno usklađivanje penzija prema kretanju potrošačkih cena u predhodna tri meseca. Oktobarske penzije biće usklađene sa kretanjima potrošačkih cena u prethodnih šest meseci, a ukoliko bruto društveni proizvod u 2010. bude pozitivan oktobarski čekovi penzionera biće uvećani i za pola procenta tog rasta. 
Predstavnici sindikata koji su bili nezadovoljni ranijim predlogom izmena zakona o penzijama, tvrde da je novim izmenam izneveren sporazum o penzijama postignut sa predstasvnicima Vlade početkom novembra. 
Oni navode da je dogovor bio da se ne povećavaju godine starosti potrebne za odlazak žena u penziju. 
Neradni dani za novogodišnje praznike 
Tuesday, 21 December 2010 15:06 
Novogodišnji praznici praznovaće se tri dana - 1., 2. i 3. januara. 
Prema zakonu o državnim i drugim praznicima u Republici Srbiji, Nova godina je državni praznik i praznuje se 1. i 2. januara. Ovim zakonom propisano je i da ukoliko jedan od dana kada se praznuje državni praznik pada u nedelju, ne radi se prvog narednog radnog dana. S obzirom na to da 1. i 2. januar 2011. godine padaju u subotu i nedelju, ne radi se u ponedeljak, 3. januara. 
Saglasno navedenom zakonu, prvi dan Božića - 7. januar je verski praznik i neradni dan. 
Nezaposlenost u Srbiji, novembar 2010. 
U novembru 2010. godine registrovano je 722.142 lica na evidenciji NSZ. U odnosu na prethodni mesec, broj nezaposlenih je povećan za 4.639 lica ili za 0,65 %. Broj nezaposlenih na evidenciji je, u odnosu na novembar 2009. godine (723.350 lica), smanjen za 1.208 lica. 
Prema podacima Republičkog zavoda za statistiku, iz Ankete o radnoj snazi, iz aprila 2010. godine (realna nezaposlenost), stopa nezaposlenosti je 19,2 % (stanovništvo staro 15 i više godina), a broj nezaposlenih lica je 573 hiljada. 
Najveće učešće u registrovanoj nezaposlenosti, posmatrano prema godinama starosti, imaju lica od 25 do 29 godina (13,22 %), zatim lica od 30 do 34 godine (12,44 %), od 35 do 39 godina (11,98 %), od 45 do 49 godina (11,85 %), od 50 do 54 godina (11,81 %) i lica od 40 do 44 godina (11,63 %). 
Najveće učešće u registrovanoj nezaposlenosti, prema broju registrovanih nezaposlenih, ima region Šumadije i Zapadne Srbije (32,53 %), region Vojvodine (27,16 %), region Južne i Istočne Srbije (26,36 %), Beogradski region (13,06 %) i region Kosovo i Metohija (0,90 %). 
Oslobadjanje od plaćanja doprinosa 
Šta je oslobađanje od plaćanja doprinosa po članu 45. 45 a i 45 b Zakona o doprinosima za obavezno socijalno osiguranje 
Poslodavci koji žele da zaposle lica koja pripadaju posebnim kategorijama nezaposlenih imaju pravo na oslobađanje od plaćanja doprinosa na obavezno socijalno osiguranje, koji se plaćaju na osnovicu, odnosno na teret sredstava poslodavca, po članu 45., 45 a i 45 b Zakona o doprinosima za obavezno socijalno osiguranje, odnosno imaju tzev. olakšice kod plaćanja doprinosa. 
Uslovi za ostvarenje prava na olakšicu 
Pravo na olakšicu kod plaćanja doprinosa se ostvaruje ukoliko se zapošljavaju sledeće kategorije nezaposlenih lica: 
lica starija od 50 godina koja su: korisnici novčane naknade ili prijavljena najmanje 6 meseci bez prekida na evidenciji NSZ, pre zasnivanja radnog odnosa. lica starija od 45, a mlađa od 50 godina koja su: korisnici novčane naknade ili prijavljena najmanje 6 meseci bez prekida na evidenciji NSZ, pre zasnivanja radnog odnosa. pripravnici koji su: u statusu pripravnika u skladu sa članom 47. Zakonom u radu, mlađi od 30 godina, na evidenciji Nacionalne službe, pre zasnivanja radnog odnosa. lica mlađa od 30 godina koja su: prijavljena najmanje 3 meseca bez prekida na evidenciji NSZ, pre zasnivanja radnog odnosa mlađa od 30 godina na dan zaključenja ugovora o radu. Nezaposleno lice sa invaliditetom za koje se odgovarajućom pravno-medicinskom dokumentacijom dokaže invalidnost, za period od 3 godine od dana zasnivanja radnog odnosa tog lica. 
ONSZ - za lica preko 45, odnosno 50 godina ONSZ - P - za pripravnike ONSZ - M - za lica mlađa od 30 godina ONSZ - I - za osobe sa invaliditetom. Uz ONSZ obrasce, poslodavac je u obavezi da dostavi i sledeću prateću dokumentaciju: 
Ugovor o radu na neodređeno vreme Izvod iz evidencije nezaposlenih lica NSZ, odnosno Uverenje Kopiju prijave o zasnivanju radnog odnosa (Obrazac E-3), Odgovarajuću pravno - medicinsku dokumentaciju o invalidnosti, za osobe sa invaliditetom, Rešenje o registraciji i po potrebi, drugu neophodnu dokumentaciju. 
Poslodavac koji zapošljava pripravnike ili lica mlađa od 30 godina dostavlja i Obrazac PP OD na dan 01.09.2006. godine, kao i za mesec, koji predhodi mesecu u kome se zasniva radni odnos sa licem, za koje se traži korišćenje olakšice. 
Ukoliko je poslodavac registrovan nakon 01.09.2006. godine, potrebno je da dostavi PP OD za mesec isplate prve zarade za prvo zaposleno lice (ne računajući osnivača / e,) kao i PP OD za mesec, koji prethodi mesecu u kome se zasniva radni odnos sa licem za koje se traži korišćenje olakšice. 
Mesečne obaveze poslodavca po osnovu ostvarenog prava na olakšicu 
Poslodavac podnosi Nacionalnoj službi za zapošljavanje, nakon isplate zarade za novozaposleno lice po članu 45., 45 a i 45 b INSZ obrasce, na osnovu kojih se vrši isplata doprinosa i to: 
Gubitak prava na olakšicu 
Poslodavac gubi pravo na oslobađanje od plaćanja doprinosa za obavezno socijalno osiguranje za novozaposlena lica u sledećim situacijama: 
- ukoliko licu starijem od 45, odnosno 50 godina prestane radni odnos (voljom poslodavca), odnosno ukoliko radni odnos prestane voljom zaposlenog (pod uslovom da poslodavac nije izvršio zamenu tog lica u roku od 15 dana): - u toku trajanja olakšice, - u narednom periodu od 3 godine posle isteka prava na oslobađanje od doprinosa. - ukoliko poslodavac, koji koristi olakšicu po osnovu čl.45a, smanji broj zaposlenih (u odnosu na broj zaposlenih na dan 01.09.2006. godine, uvećan za novozaposlena lica za koja ostvaruje olakšicu), osnosno ne izvrši adekvatnu zamenu tog lica: - u toku trajanja olakšice ili - u narednom periodu od 3 godine (za pripravnike), odnosno 2 godine (za mlađe od 30 godina) - Ukoliko dođe do prestanka rada poslodavca njegovom voljom - Ukoliko poslodavac odustane od olakšice, a lice je i dalje u radnom odnosu 
