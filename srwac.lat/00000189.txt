Vakcine su najbolji, najjeftiniji i najsigurniji način zaštite od infektivnih bolesti. Primenom vakcina je spašeno više života nego bilo kojom drugom medicinskom intervencijom u istoriji.
Uzimajući u obzir vrlo brz razvoj tehnologije i napredak u ovoj oblasti, poslednjih decenija su unapređene već postojeće, a pojavile su se i vakcine protiv novih mikrobioloških agenasa. Osnovni postulat savremene vakcinologije je korišćenje kvalitetnih, efikasnih i bezbednih vakcina. Uzimajući u obzir navedene kriterijume, kao i procenom epidemiološke situacije vezane za zastupljenost, vrste i osobine uzročnika bolesti u Republici Srbiji, potrebno je sagledati i unaprediti postojeći kalendar obaveznih imunizacija u našoj zemlji.
S obzirom da ne daje zaštitu od primarne infekcije i reaktivacije latentne pulmonalne infekcije vrše se istraživanja u cilju pronalaženja nove, efikasnije vakcine. Primena vakcine protiv gripa je efikasna u prevenciji oboljenja. Preporučuje se njena primena rizičnim grupama pacijenata, kao što su stariji od 65 godina, deca, osobe sa hroničnim bolestima srca, pluća i osobe sa metaboličkim bolestima, kao i onih koji zbog prirode posla dolaze u kontak sa velikim brojem osoba. Vakcina je efikasna samo u aktuelnoj sezoni i nema efekta na infekciju koju izaziva antigenski izmenjen virus. Negativna kampanja u odnosu na vakcinu koja je vođena prethodne godine, značajno je smanjila broj ljudi koji je ove godine primio vakcinu protiv gripa, a samim tim se povećala prevalencija oboljenja.
Cilj ove edukacije je i da pruži aktuelna znanja o virusu, oboljenju, kao i novim mogućnostima dijagnostike, prevencije i terapije infekcije, kako bi stručna javnost bila spremnija za svaku novu pojavu sezonskog ili pandemijskog gripa. U zavisnosti od vrste i načina proizvodnje vakcina, u procesu proizvodnje upotrebljavaju se različite hemijske supstance. Na kraju procesa, pojedine ostaju prisutne samo u tragovima, a druge imaju određenu ulogu (rastvarač, konzervans, adjuvans, stabilizator i dr.). Upotreba adjuvansa (pojačavaju imuni odgovor na vakcinu) i konzervansa (smanjuju mogućnost kontaminacije tokom pravilne upotrebe višedoznih pakovanja vakcina), izaziva veliko interesovanje javnosti.
Efektivnost vakcinacije meri se praćenjem obuhvata vakcinacijom i kretanja incidencije oboljenja, upoređivanjem rizika obolevanja vakcinisanih i nevakcinisanih osoba, izračunavanjem stopa incidencije oboljenja za nevakcinisane i vakcinisane, sagledavanjem učestalosti i težine kliničke slike kod vakcinisanih u odnosu na nevakcinisane osobe. Dostizanje i održavanje visokog obuvata (95 % i više) na nivou celokupne populacije dece koju prema kalendaru treba vakcinisati jedan je od osnovnih ciljeva programa imunizacije u Srbiji.
Kao bolesnički uzorak mogu se testirati sekreti i ekskreti pacijenta kao i serum.
U okviru Kursa polaznici će se upoznati sa dijagnostičkim mogućnostima za postavljanje dijagnoze respiratornih i drugih virusnih infekcija, čije se prisustvo može dokazati direktnim dokazivanjem ili serološkim testovima.
Humani papilomavirus pripada grupi tumorskih virusa. sa visokim onkogenim potencijalom. Infekcije su direktno povezane kako sa razvojem karcinoma orofaringealne regije, tako i sa karcinomom grlića materice. Nažalost, naša zemlja zauzima prvo mesto u Evropi po učestalosti karcinoma grlića materice, što ukazuje na strateški značaj prevencije, dijagnostike i terapije infekcije u Srbiji u cilju prevencije karcinoma. Razvoj tehnika molekularne biologije omogućio je direktnu virusološku dijagnozu infekcije, tipizaciju i određivanje onkogenog potencijala virusa.
Poslednje dve decenije incidencija velikog kašlja je u porastu u razvijenim zemljama bez obzira na potpunu pokrivenost vakcinacijom. Stoga je izolacija B. pertussis, dijagnostika i praćenje sojeva uzročnika velikog kašlja sve značajnija. Mikoplazme su mikroorganizmi posebnih karakteristika, koji se po svojoj građi i osobinama razlikuju od ostalih bakterija. Za izolaciju M. hominis, U. urealyticum i M. pneumoniae se najčešće koriste metode kultivisanja, a za identifikaciju M. genitalium nekulturelne metode kao što su probe nukleinskih kiselina ili PCR postaju metode izbora.
Metode koje se koriste u dijagnostici hlamidijskih infekcija obuhvataju kultivisanje u kulturi ćelija, tehniku direktne imuniofluorescencije (DIF), enzimski imunski esej (EIA), tehnike hibridizacije nukleinskih kiselina i reakciju lančanog umnožavanja nukleinskih kiselina (PCR). Iako skrining programi već postoje u nekim zemljama, kontinuiran porast incidencije hlamidijskih infekcija ukazuje na potrebu za definisanjem kako najbolje dijagnostičke metode tako i populacije osoba kod kojih bi se skrining vršio.
Meticilin-rezistentan Staphylococcus aureus (MRSA) je danas jedan od najznačajnijih uzročnika intrahospitalnih infekcija, ali i infekcija u vanbolničkoj sredini. U rutinskoj dijagnostici metod izbora za identifikaciju MRSA je disk difuzioni metod antibiograma korišćenjem diskova cefoksitina. Međutim, fenotipska ekspresija rezistencije na meticilin zavisi od brojnih faktora (temperatura, ph, dužina inkubacije, itd.), zbog čega je pouzdanost konvencionalnih metoda smanjena. Zbog svega navedenog, neophodna je genotipska detekcija rezistencije na meticilin, a danas se za " zlatni standard " smatra melekularni metod, PCR za mec A gen.
Promene u humoralnom i celularnom imunskom odgovoru trudnice, koje su deo fizioloških zbivanja u toku graviditeta, utiču na čestu reaktivaciju latentnih herpes virusnih infekcije, ali i pojavu težih i / ili teških oblika primarne infekcije.
Najznačajnije herpesvirusne infekcije u trudnoći izazivaju Cytomegalovirus (CMV), Herpes simplex virus (HSV) i Varicella Zoster virus (VZV). Pravovremena dijagnostika ovih infekcija ima veliki značaj u prevencija nepotrebnog prekida trudnoće, kao i mogućnost pravovremenog prekida trudnoće. Provera eventualne inficiranosti novorđenčeta omogućava eventualnu prenatalnu terapiju. Rubela je blaga virusna infekcija, praćena makulopapuloznom ospom i uvećanim limfnim žlezdama. Za razliku od postnatalne infekcije koja je retko praćena komplikacijama, infekcija u trudnoći, naročito u prvom trimestru, može imati za posledicu transplacentarni prenos virusa i infekciju ploda, tj. uginuće ploda ili razvoj kongenitalnog rubela sindroma (KRS).
Mada je vakcinacija protiv rubele značajno smanjila broj KRS, epidemije rubele se još uvek dešavaju. Postavljanje pravovremene i tačne dijagnoze u trudnoći je od neprocenjivog značaja kako za trudnicu, tako i za SZO program eliminacije rubela infekcije u našoj zemlji i Evropskom regionu.
Infekcija kokcidijom Toxoplasma gondii obično prolazi asimptomatski ili kao blaga bolest kod imunokompetentnih osoba. U trudnoći infekcija može da dovede do teških patoloških promena i prema različitim autorima, oko pet osoba na 1000 neimunih trudnica je pod rizikom da se inficira ovim parazitom, pri čemu je rizik za prenos infekcije na plod iznosi od 10 % do 100 %. Oštećenje ploda je najveće u prvom trimestru trudnoće, ali je rizik od prenošenja infekcije na plod najveći u trećem trimestru trudnoće. Pravilna interpretacija laboratorijskih nalaza i dobra saradnja između ginekologa, pedijatra i kličkog mikrobiologa je neophodna za postavljanje dijagnoze, terapiju i praćenje, odnosno prevenciju infekcije u trudnoći.
Rizik po razvoj fetusa posle primene vakcina u trudnoći je teorijski. Ne postoje dokazi o riziku od vakcinisanja trudnica sa inaktivisanim virusima, bakterijama ili toksoidima. Žive vakcine mogu predstavljati rizik za fetus. Međutim, koristi od vakcinisanja trudnica obično prevazilaze potencijalne rizike u slučajevima kada je verovatnoća pojave bolesti visoka, kao i kada bi infekcija predstavljala rizik za majku i fetus. Bez obzira da li je u pitanju živa ili inaktivisana vakcina, vakcinaciju trudnica treba posmatrati kao odnos prednosti i rizika u datim okolnosti. U tom smislu generalni principi u ovom polju se koriste samo kao vodič za donošenje konačne odluke.
Imunoglobulini su biološki lekovi, proizvedeni od krvnih derivata, a koji sadrže visoke nivoe specifičnih antitela. Dužina trajanja pasivno stečenog imuniteta zavisi od koncetracije i količine primljenog krvnog derivata. Trudnoća nije kontraindikacija za primenu imunoglobulina. Smatra se da ne postoji rizik za fetus prilikom primene humanih imunoglobulinskih preparata. Preparate animalnog porekla ne bi trebalo davati trudnicama usled rizika od nastanka anafilaktičke reakcije.
Sistem koji se koristi za čuvanje i distribuciju vakcine zove se " hladni lanac ".
" Hladni lanac " počinje sa proizvodnjom vakcine i uključuje transport do distributera i zdravstvenih ustanova i završava se imunizacijom.
Vakcine su biološki materijal osetljiv na zamrzavanje, visoke temperature i direktno izlaganje svetlosti. U procesu skladištenja, transporta i aplikacije vakcine kritične tačke po aktivnost vakcine su: temperatura kojoj je izložena, prijem vakcina od dobavljača, infrastruktura, skladištenje vakcine, transport, imunizacija. Ove kritične tačke su obrađene kroz pojedinačna predavanja u okviru kursa Hladni lanac: uloga u bezbednoj imunizaciji. Poznavanje stabilnosti vakcina, posebno u slučaju izlaganja temperaturama van ranga od 2 do 8 C, je od ključne važnosti kako za proizvođača i distributera, tako i za imunizatora jer može dovesti do gubitka karakteristika koje ih čine bezbednim i efikasnim.
Od kvaliteta kontrole prilikom prijema vakcina može zavisiti uspeh imunizacije. Kontrola obuhvata: proveru imena i vrste vakcine, broja doza i način pakovanja doza, upoređivanje da li je broj rastvarača odgovarajući broju vakcina, seriju vakcine, rok upotrebe, da li je vakcina fizički oštećena, da li je temperatura transporta bila odgovarajuća (provera termomonitora) proveru da li su vakcina / rastvarač izlagani povišenoj temperaturi. Proverom navedenih parametara smanjuje troškove i obezbeđuje sigurnost imunizacije.
Pouzdana infrastrukturna podrška omogućava da oprema, sistemi i vozila zadovolje potrebe za temperaturnim i ambijentalnim zahtevima za potrebe skladištenja i transporta vakcina. Zgrade, oprema i vozila koji su prilagođeni za čuvanje i transport vakcina moraju da ispune neophodne uslove za tu namenu. Korišćenje ekološkog freona i obezbeđivanje duplih rashladnih jedinica predstavljaju preduslove za funkcionisanje ozbiljnih sistema Postojanje sistema preventivnog održavanja i obezbeđivanje kvalitetnih korektivnih intervencija je uslov za pouzdanost infrastrukturnog sistema.
Skladištenje vakcina je proces pri kome se: optimizuje korišćenje skladištenog kapaciteta, postupa na najpogodniji način prema vakcini, obezbeđuje sigurnost da je vakcina efikasna, postupa prema standardnim procedurama, vodi ažurna i tačna evidencija stanja i aktivnosti u toku skladištenja.
Ako se tokom distribucije i transporta vakcine ne prate zahtevi hladnog lanca i dobre distributivne prakse, vakcine mogu da se oštete. Da bi se proverio kvalitet hladnog lanca, koriste se termo-osetljivi indikatori (osetljivi na visoke temperature i na smrzavanje).
Monitor kartica, reaguje na dve temperature: iznad 10 S i iznad 34 S.
Monitor za bočice, izrađen od termo-osetljivog materijala koji reaguje prilikom izloženosti visokim temperaturama.
Indikatori smrzavanja su ireverzibilni temperaturni monitori.
Elektronsko merenje temperature, omogućava kontinualno merenje temperature tokom transporta od proizvođača do krajnjeg korisnika, kao jedinog objektivnog dokaza da su ispoštovani temperaturni zahtevi kod vakcina.
Virus gripa kontinuirano cirkuliše u prirodi među vodenim pticama. One su ne samo prirodni rezervoar virusa, nego i potencijalni izvor za nastanak novih sojeva virusa.
Virus gripa je antigenski vrlo varijabilan. Zbog čestih mutacija u toku replikacije, kao i zbog resortiranja, odnosno razmene homolognih virusnih gena, koje se odigrava između humanih i životinjskih virusa, infekcije su aktuelne u toku svake sezone i javljaju se u formi epidemija, a povremeno i pandemija.
Antigenski izmenjen virus, menja svoju virulenciju i tropizam što direktno utiče na kliničko ispoljavanje infekcije. Infekcija se ispoljava u formi blagih ili klasničnih oblika gripa, a nekada i teških pneumonija. U toku pandemije gripa, pandemijski tip virusa je visoko viruentan, pa su i osnovna bolest i komplikacije infekcije često veoma teške, a mogu da budu i letalne.
Pandemijski tip virusa nosi povišeni rizik i za trudnice, posebno za one u drugom i trećem trimestru trudnoće. Antigenska varijabilnost nosi sa sobom ne samo biološke posledice, nego direktno utiče na dijagnostiku, prevenciju i terapiju oboljenja.
Uzimajući u obzir ogroman morbiditet i mortalitet, laboratorijska dijagnostika je važna sa aspekta zdravstvene zaštite stanovništva. U upotrebi su brojni testovi za izolovanje virusa, otkrivanje virusnih antigena ili virusnog genoma u direktnom kliničkom materijalu. Dijagnostika gripa se sprovodi na početku pojave epidemije, kako bi se proglasila epidemija i preduzele protiv epidemijske mere koje imaju zadatak da ograniče širenje epidemije. Kada se epidemija proglasi, svako pojavljavanje tipične kliničke slike se registruje kao grip. Neophodna je laboratorijska potvrda oboljenja kod svih hospitalizovanih slučajeva. Zahvaljujući primeni molekularnih testova, u prvom redu Real Time PCR metode, moguća je pouzdana, pravovremena dijagnostika, kao i praćenje infekcije i efekta terapije na virus. Takođe, Real Time PCR registruje i rezistentne varijante virusa na antivirusnu terapiju. Serološka dijagnostika je značajna za potvrdu grip infekcije kada više nismo u mogućnosti da dokažemo virus u bolesničkom materijalu.
