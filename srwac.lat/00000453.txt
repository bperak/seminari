AMBASADOR RUSIJE POSETIO SUBOTICU Početkom leta Suboticu će posetiti trgovački ataše ambasade Ruske federacije sa saradnicima. Tom prilikom sastaće se sa predstavnicima najvećih proizvodjača hrane u regionu dogovoreno je izmedju ostalog tokom jučerašnjeg susreta ambasadora Rusije u Srbiji, Aleksandra Vasiljeviča Čepurina i gradonačelnika Subotice Modesta Dulića. Gost iz Rusije predložio je da zvanični sajt na kom Subotica promoviše svoje potencijale budućim investitorima bude preveden na ruski jezik, kako bi bio dostupan uspešnim preduzećima i iz ove zemlje. Dogovorena je i intenzivnija kulturna saradnja, pa će uskoro u Subotici gostovati ruski ansambli. - - nazad - -
FINALNO VEČE TAKMIČENJA " BESEDE U ZORANOVU ČAST " Finalno takmičenje u besedništvu " Besede u Zoranovu čast ", koje se održava u znak sećanja na ubijenog premijera Srbije i predsednika Demokratske stranke Zorana Đinđića, biće održano večeras u Beogradu. Takmičenje osmi put organizuju DS i Fondacija " Dr Zoran Đinđić ", a odvijaće se u Jugoslovenskom dramskom pozorištu sa početkom u 18 sati. Tema ovogodišnjeg takmičenja je Đinđićev citat " Srbija će biti bolja nego što jeste, ako svi mi budemo bolji nego što jesmo ". Kvalitet besede, originalnost izvođenja, jasnost poruke i reakciju publike ocenjivaće stručni žiri, navodi se u saopštenju DS a. Promovišući vrednosti moderne i evropske Srbije koje je definisao upravo Đinđić, " želimo da omogućimo mladim ljudima, bez obzira na njihovu stranačku, nacionalnu, versku ili polnu pripadnost, da iskažu svoje liderske potencijale i unaprede veštine besedništva ", navodi DS.Sutra, 12. marta, navršava se 10 godina od ubistva Djindjića, u atentatu u dvorštu zgrade Vlade Srbije. - - nazad - -
SAŠA VUČINIĆ PREDSEDNIK OKRUŽNOG ODBORA DS a Saša Vučinić izabran je juče za predsednika Okružnog odbora Demokratske stranke na neposrednim izborima. Od 301 izašlih, za njega su glasala 203 birača, dok je Vlatko Jovićević osvojio 92 glasa. Za članove Odbora izabrani su: Nemanja Simović, Adam Pletl, Đurđica Vukelić, Tibor Boroš iz Bačke Topole i Dragan Ilić iz Malog Iđoša. Na izbore je izašlo 70 posto birača iz Severnobačkog okruga. Mandat novoizabranom rukovodstvu traje 2 godine. - - nazad - -
GODIŠNJICA SMRTI SLOBODANA MILOŠEVIĆA Danas se navršava sedam godina od smrti predsednika Srbije i Jugoslavije, haškog optuženika Slobodana Miloševića. Milošević je umro od infarkta u svojoj ćeliji u pritvoru Haškog tribunala tokom sudjenja za ratne zločine i zločine protiv čovečnosti na Kosovu i Hrvatskoj, i za genocid u Bosni i Hercegovini. Pošto gradske i državne vlasti nisu dale dozvole koje su tražili porodica i visoki funkcioneri SPS a da se Milošević sahrani u Beogradu uz državne počasti, sahranjen je u dvorištu porodične kuće svoje supruge Mirjane Marković u Požarevcu. - - nazad - -
SAOPŠTENJE BRANKA POKORNIĆA Predsednik Saveta bunjevačke nacionalne manjine Branko Pokornić saopštio je da je Ministarstvo pravde i državne uprave potvrdilo da je on jedini legalni i legitimni predsednik. To znači da su pravno nevažeće odluke koje je većine članova donela početkom godine na sednici koju je sazvao podpredsednik Nikola Babić iako na to po pravnim aktima nije imao pravo. Podsetimo, na pomenutoj sednici za predsednicu saveta Bunjevačke nacionalne manjine izabrana je magistar Suzana Kujundžić Ostojić.Protiv odluke ministarstva pravde i državne uprave može se u roku od 30 dana pokrenuti upravni postupak pred Upravnim sudom. - - nazad - -
POČELA ISPLATA ZAOSTALIH DUGOVANJA POLJOPRIVREDNICIMA Državni sekretar u Ministarstvu poljoprivrede Danilo Golubović izjavio je da danas počinje isplata zaostalih dugovanja poljoprivrednicima, a nakon toga i isplata šest hiljada dinara po hektaru kao i regresirano dizel gorivo. On je dodao da će se nabavka dizel goriva obavljati po istom principu kao i za jesenju setvu, odnosno kupovinom za vlastiti novac. Da bi imali pravo na povrat novca, poljoprivrednici moraju da prikažu račun. Kako prenosi Radio televizija Vojvodine, poljoprivrednici će ove godine najverovatnije na raspolaganju imati više distributera dizel goriva. - - nazad - -
OŠTRE REAKCIJE ŽENA NOSILACA POLJOPRIVREDNIH GAZDINSTAVA Izmena pravilnika o registraciji poljoprivrednih gazdinstava naišla je na oštre reakcije žena, koje su i same bile registrovane kao nosioci gazdinstva. Kako kažu, stapanje gazdinstava dovešće do toga da će preko 90 posto žena ostati bez registracije gazdinstva. Na taj način ostaće ne samo bez prava na slobodu privređivanja nego će se pojaviti i praktični problemi kao što su izlazak iz sistema PDV a, pa čak i nemogućnost otplaćivanja kredita. Novi pravilnik, smatraju žene, nije usmeren ka očuvanju porodice unutar poljoprivrednog gazdinstva nego direktno podstiče život u vanbračnoj zajednici, pa zbog toga neće biti čudno ukoliko uskoro u Srbiji povećanje broja razvoda bude u direktnoj vezi sa izmenom pravilnika o registraciji gazdinstava. - - nazad - -
PREDSTAVLJANJE NOVOG INFORMACIONOG SISTEMA Nacionalni savet madjarske nacionalne manjine organizovaće sutra prezentaciju informacionog sistema koji je izradio Grad Subotica. Novi sistem omogućava omogućava popunjavanje javnih isprava i donošenje upravnih akata na jezicima nacionalnih manjina koji su u službenoj upotrebi nezavisno od jezičkih kompetencija službenika. Na prezentaciju su pozvani predsednici opština i načelnici uprava iz devet lokalnih samouprava, kao i predstavnici Pokrajinskog sekretarijata za obrazovanje, upravu i nacionalne zajednice. Prezentacija će biti održana sutra u 13 časova u sedištu Nacionalnog saveta madjarske nacionalne manjine u Subotici u ulici Age Mamužića 11. - - nazad - -
SANACIJA JEZERA PALIĆ Sanacijom jezera Palić u ovoj godini predviđena je izgradnja dve kasete za mulj u trećem sektoru i premeštanje oko dva miliona kubnih metara mulja iz četvrtog sektora. U ovoj fazi, koja će stajati oko 75 miliona dinara, u planu je i izgradnja kanalizacije za Zoološki vrt, koji je jedan od značajnih zagađivača jezera. Sredstva od 60 miliona dinara su pokrajinska, i kada budu uplaćena raspisaće se javna nabavka, a 15 miliona će obezbediti grad. - - nazad - -
DEKLARACIJA " GRAD SUBOTICA BEZ GMO " Udruženje TERAS, Centar za ekologiju i održivi razvoj CEKOR i regionalni Arhus centar Subotica pokrenuli su inicijativu za donošenje deklaracije " Grad Subotica bez genetički modifikovanih organizama ". Nacrt deklaracije je prosledjen gradonačelniku Modestu Duliću i njegovim saradnicima, predsednici Skupštine, te odborničkim grupama i članovima Gradskog veća sa molbom da predlog razmotre i usvoje u skladu sa Statutom grada i Poslovnikom o radu Skupštine Grada. U tekstu Deklaracije naglašena je veoma važna pozicija lokalne smaouprave u definisanju i sprovodjenju politike o pitanjima genetski modifikovanih organizama. Podrška Deklaraciji može da se prosledi pismeno elektronskim putem podnosiocima inicijative. - - nazad - -
PRODAJA POKRETNE IMOVINE " IKOMA " Na sajtu Agencije za privatizaciju objavljen je oglas o prodaji pokretne imovine subotičkog preduzeća " Ikom " a. d. u stečaju, i to postupkom javnog nadmetanja. Najveću stavku predstavlja mašina za flekso štampu marke Siat, čija je početna cena dva i po miliona dinara. Pravo na učešće imaju sva pravna i fizička lica koja, nakon dobijanja profakture, izvrše uplatu radi otkupa prodajne dokumentacije. Profaktura se može preuzeti na adresi Evgenija Kumičića 15 / 2 radnim danima od 8 do 12 časova, uz obaveznu najavu povereniku stečajnog upravnika Draganu Vignjeviću na telefon 063 585 592. - - nazad - -
U SUBOTICA TRANSU POČELA ZAMENA LEGITIMACIJA Iz Subotica transa obaveštavaju putnike starije od 65 godina da je danas počela zamena takozvanih žutih legitimacija, za nove elektronske kartice. Zamena će trajati do 21. marta. U ovom periodu će se menjati legitimacije pod rednim brojevima do dve hiljade. Ostale legitimacije kao i one koje iz bilo kog razloga ne budu promenjene, važe i dalje, i menjaće se u narednom periodu, o čemu će biti blagovremeno izdato obaveštenje. Zamena je predvidjena u poslovnicama na Teslinom naselju i Zorci radnim danima od 6 do 20 časova, a subotom od 7 do 12 kao i na Autobuskoj stanici radnim danom od 6 do 16 časova. Subotom od 7 do 15 sati. Potrebno je poneti staru legitimaciju i 400 dinara. - - nazad - -
TAKSISTI PONOVO DOBILI KRATAK POZIVNI BROJ Nekoliko taxi udruženja u Subotici kojima je zbog propusta Telekoma 5. marta bez najave ukinut kratak pozivni broj, a broj sa prefixom jedan nije dodat, ponovo rade svoj posao. Iako je ugovor sa Telekomom trebao da stupi na snagu 1. januara, iz nepoznatih razloga to se nije desilo. Potpredsednik taxi udruženja u Subotici Mirko Vojnić Tunić, koji se obratio Radio Subotici za pomoć, kaže da je zahvalan što smo informaciju prosledili mušterijama i što smo kontaktirali Telekom. Vojnić Tunić kaže da je u problemu bilo 5 taxi udruženja u gradu, i da i pored gubitaka koje su imali zbog 4 dana prekida veza sa mušterijama neće ići u nikakve sporove sa Telekomom. - - nazad - -
U SRBIJI POVEĆAN BROJ PUTNIČKIH I TERETNIH VOZILA U Srbiji je broj putničkih i teretnih vozila, registrovanih tokom 2012. godine, veći za oko dva odsto nego tokom 2011. godine. Prema podacima Republičkog zavoda za statistiku, najveći porast od 60,7 odsto uočen je kod radnih vozila. Broj ukupno registrovanih putničkih automobila povećan je 2,9 odsto, a broj prvi put registrovanih automobila bio je veći za 5,4 odsto. - - nazad - -
SMANJEN BROJ POGINULIH U SAOBRAĆAJNIM UDESIMA Prema podacima Agencije za bezbednost saobraćaja, tokom prošle godine smanjen je broj poginulih u saobraćajnim udesima, uključujući i manji broj nastradale dece, za jednu trećinu u odnosu na 2011. godinu. Broj saobraćajnih nesreća, prošle godine, bio je manji za oko 12 procenata. Za 6,4 odsto smanjen je i broj poginulih ili za 47 osoba, dok je broj povređenih manji za hiljadu osoba. Bolja je situacija i kod statistike za vozače traktora. U agenciji najavljuju donošenje jedinstvenog registra, koji će omogućiti praćenje stanja bezbednosti u saobraćaju. - - nazad - -
VODIČ KROZ FONDOVE ISTORIJSKOG ARHIVA Subotički Istorijski arhiv nedavno je završio i štampao Vodič kroz istorijske fondove kojim je praktično obuhvaćena polovina fondova koji se nalaze u ovom arhivu. Na sajtu se pojavio vodič štampan ćirilicom i latinicom. Upravo je završen prevod vodiča na madjarski jezik. Slede sada poslovi lektorisanja, korekture i štampanja. To znači da će se pored vodiča štampanog na srpskom jeziku uskoro pojaviti ista knjiga i na madjarskom jeziku. Vremenom će se pojaviti vodiči i na drugim jezicima. - - nazad - -
KONCERT U VELIKOJ VEĆNICI U Velikoj većnici Gradske kuće večeras nastupa Sanja Kličković, mecosopran iz Beograda. Ona će uz klavirsku pratnju izvesti poznate operske arije iz Vagnerovih, Verdijevih, Bizeovih i dela drugih kompozitora. Karte po ceni od 300 dinara mogu da se kupe u Suvenirnici ispod Gradske kuće do 14 sati, a od 18 časova na ulazu Gradske kuće. Koncert večeras počinje u 19 sati i 30 minuta. Organizator je Udruženje Adađo. - - nazad - -
USKRŠNJA IZLOŽBA KUD a BUNJEVKA Kulturno umetničko društvo " Bunjevka " priprema dvanaestu " Uskršnju izložbu narodnih rukotvorina ". Pozivaju se svi zainteresovani da uzmu učešće na izložbi sa radovima isključivo na temu " Uskrsa ". Eksponati će se prikupljati sutra od 16 do 19 časova u prostorijama KUD " Bunjevka ", u Ulici Miloša Obilića 6 na Radijalcu. Izložba će biti otvorena od 15. do 22. marta. - - nazad - -
DOBROVOLJNI DAVAOCI KRVI Prošle nedelje od 284 davaoca prikupljeno je 126 litara krvi. Mihalj Vajda krv je dao 114. put, Laslo Apro 108., Erika Mačković 50. put, a 74 osobe su prvi put bile davaoci. U sredu će ternske ekipe Službe za transfuziologiju, krv prikupljati u Elektrovojvodini od 7 i 30 do 9 časova i 30 minuta, a u četvrtak, u Bačkoj Topoli u zgradi Crvenog krsta od 8 do 10 časova. Dobrovoljni davaoci krv mogu dati radnim danima na odeljenju u bolnici od 7 do 10 časova. - - nazad - -
PLANIRANI PREKIDI U SNABDEVANJU VODOM Zbog radova na planskom sezonskom održavanju bunara i vodozahvatnih objekata u naselju Bački Vinogradi sutra će doći do prekida u vodosnabdevanju od 8 do 12 časova. U sredu 13. marta radovi će se obavljati na Gradskom Uređaju za prečišćavanje otpadnih voda takođe od 8 do 12 sati, a u četvrtak u isto vreme, vode neće biti u naselju Makova sedmica. Ispiranje vodovodne mreže u naselju Aleksandrovo, umesto danas, počeće sutra, u večernjim satima, i obavljaće se tri noći, zaključno sa 15. martom, obaveštavaju iz Javnog komunalnog preduzeća " Vodovod i kanalizacija ". U tom periodu mogući su slabiji pritisak, povremene nestašice i zamućena voda. Vodovod i kanalizacija obaveštava stanovnike Male Bosne i Starog Žednika da će u okviru redovnog održavanja sistema sutra obavljati radove na planskom održavanju vodozahvata na objektima u oba naselja. Zbog toga sutra neće biti vode u oba naselja u vremenu od od 9 do 12 časova. Sezonsko ispiranje vodovodne mreže u Maloj Bosni obaviće se u sredu od 8 i 30 do 14 sati i 30 minuta. Ispiranje vodovodne mreže u Starom Žedniku u planu je od srede do petka svakodnevno u vremenu od 8 i 30 do 14 sati i 30 minuta. Za vreme radova doći će do smanjenja pritiska u vodovodnoj mreži i moguće pojave zamućenja vode. - - nazad - -
ELEKTRODISTRIBUCIJA DOSTAVLJA RAČUNE Elektrodistribucija Subotica obaveštava da je u toku izdavanje računa za utrošenu električnu energiju. Računi će biti isporučeni do srede, a rok za plaćanje je 20. mart. Izmirivanjem obaveza na vreme domaćinstva ostvaruju popust od 5 odsto, a potrošači sa potrošnjom do 500 kilovat sati popust od 15 odsto. Iz elektrodistribucije apeluju na potrošače koji nisu izmirili prethodne obaveze da to što pre urade kako bi izbegli neprijatnosti opominjanja i iskjučenja. - - nazad - -
KOMETA PANSTARS VIDLJIVA GOLIM OKOM U astronomskom društvu " Ruđer Bošković kažu da će kometa Panstars biti vidljiva golim okom, ili kroz dvogled, još 10 do 15 dana, ali zbog velikog svetlosnog zagađenja moći će najbolje da se vidi van gradova. Kometa je prvi put uočena 2011. godine, a njena vidljivost je najveća ove godine, kada prvi put prolazi kroz Sunčev sistem i neće se ponovo pojaviti u narednih 100 hiljada godina. Pogled na nju ovih dana kvari oblačno vreme, a ukoliko bude vedro najveća vidljivost bi trebalo da bude sutra i prekosutra, nisko nad zapadnim delom horizonta, pola sata posle zalaska sunca. Krajem godine bićemo u prilici da posmatramo i kometu Ison, koja će biti sjajnija od komete Panstars. - - nazad - -
IZVEŠTAJ POLICIJE Tokom protekle nedelje na Području policijske uprave u Subotici dogodilo se 11 saobraćajnih nesreća. U šest saobraćajnih nezgoda šest osoba je lakše povredjeno. Istovremeno, na području Subotice i Bačke Topole sprovedene su akcije pojačane kontrole učesnika u sobraćaju. Zbog prekoračenja dozvoljene brzine kretanja sankcionisano je 35 vozača, a kontrolisano je ukupno 80 vozila. U Bačkoj Topoli sprovedena je i akcija pojačane kontrole učesnika u saobraćaju sa akcentom na vožnju pod dejstvom alkohola. Kontrolisano je 116 vozila, podneto je 12 zahteva za pokretanje prekršajnog postupka, a iz saobraćaja je isključeno 11 vozača. U istom periodu pripadnici Odeljenja za vanredne situacije imali su 13 intervencija. Saobraćajna policija od danas će pojačano kontrolisati korišćenje sigurnosnih pojaseva u motornim vozilima, saopštilo je Ministarstvo unutrašnjih poslova. Zakonom o bezbednosti saobraćaja na putevima propisana je novčana kazna od 5 hiljada dinara za vozače, odnosno putnike na svim sedištima u motornim vozilima koji u saobraćaju na putu ne koriste sigurnosni pojas. Akcija pojačane kontrole istovremeno se sprovodi u svim zemljama članicama Evropske unije. - - nazad - -
SPORT Odbojkašice Spartaka su u prvoj utakmici plej ofa na svom terenu pobedile Dinamo iz Pančeva sa 3:0, po setovima 25:8, 25:20 i 25:13. Fudbaleri Spartak Zlatibor vode su u 18. kolu Superlige na Gradskom stadionu odigrali nerešeno sa Javorom iz Ivanjice. Rezultat je bio 1:1. U prijateljskom meču, koji je bio i generalna proba pred početak prolećnog dela takmičenja u Srpskoj ligi, Palić je pobedio Bačku sa 3:1. Rukometaši Spartak Vojputa su u nastavku Prve lige Sever bili bolji od Titela rezultatom 31:19. Košarkašice Spartaka su u Bačkoj Topoli savladale Topolčanku sa 83:57. Spartakovi košarkaši su u Hali sportova trijumfovali nad Železničarom iz Inđije sa 93:83. Stonoteniseri Spartaka poraženi su na gostujućem terenu od ekipe Banata sa 4:0. Kuglašice Pionira su u Beogradu pobedile ekipu EDB a sa 6:2. Vaterpolo tim Spartaka pretrpeo je poraz od niškog Naisa od 17:8. - - nazad - -
VREME Sutra ujutro magla, tokom dana promenljivo oblačno i toplo, mestimično sa kišom. Mogući i pljuskovi sa grmljavinom. Vetar slab promenljivog pravca. Temperatura od 5 do 13 stepeni. Republički hidrometeorološki zavod izdao je upozorenje u kome najavljuju kišu i obilne padavine, koje se očekuju u četvrtak, zahlađenje sa snegom u danima vikenda i mraz u nedelju ujutro. - - nazad - -
