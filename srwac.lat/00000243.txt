Investirati ili ne: pitanje je sada
Svetska ekonomska kriza je, na ovaj ili onaj način, zakucala na vrata svake firme.
Problemi mogu da budu različiti. Od toga da firma nema obrtnih sredstava za normalan rad, do toga da kada ih nabavi nema kome da plasira proizvode ili usluge. A, ako uspešno preskoči prve dve prepreke, firma dolazi i do, možda, najteže prepreke: kako naplatiti prodat proizvod ili uslugu.
I to je, jednostavno, tako. Da li to znači da svi treba da odustanemo i sačekamo neko bolje vreme da se vratimo na tržište?
Pošto svaka medalja ima dve strane, takav je slučaj i sa svetskom ekonomskom krizom. Ako sa strane gurnemo sve široko prihvaćene klišee da treba gledati samo kako da se preživi, dolazimo do tačke u kojoj odlučujemo gde ćemo dočekati kraj krize u svlačionici, čekajući da nas neko pozove da počnemo utakmicu, ili na terenu, spremni za prvi sudijski zvižduk.
Realno je da sve firme, manje ili više, imaju finansijske ili poslovne probleme. Rešenje je da ćute i spuste troškove svog poslovanja na minimum. Da vegetiraju i nadaju se da će jednog dana neko učiniti nešto i da će sve opet biti sjajno. Da li je ovo realno?
Prvi razlog zbog kojeg nije realno je taj što je čekanje nekog da učini nešto ravno čekanju Godoa (podsećanja radi, Godo nikada nije došao). Ako svako od nas ne učini nešto da pomogne sam sebi, onda očekivanje da će stvari krenuti na bolje predstavlja uljuljkivanje u san nakon kojeg može da usledi bolno buđenje.
Drugi razlog je taj što nije dovoljno samo smanjiti troškove na minimum i nadati se da ćete preživeti. Potrebno je iskoristiti situaciju smanjenog obima posla da se svi troškovi preispitaju, ustanovi njihov najniži mogući nivo, ali i mere da se oni zadrže na tom nivou. Na taj način će svaka firma imati ravnomernu krivu produktivnosti u kriznom periodu, ali i svojevrstan period učenja kako da se radi na najnižem mogućem nivou troškova.
Zašto je to bitno? Zato što kada stvari jednom krenu na bolje, firma je naučena kako da zadrži troškove na najnižem mogućem nivou. Samim tim, rast obima poslovanja će uticati na veoma osetno povećanje produktivnosti.
Investiranje se u uslovima krize, skoro uvek, posmatra kao sečenje grane na kojoj sedite. Međutim, one firme koje investiranje u ovim teškim vremenima budu posmatrale ne kao čist trošak, već kao ulaganje u izgradnju što bolje startne pozicije za post-krizni period ne samo da će preživeti krizu, već će onda kada ona prođe biti u značajnoj prednosti u odnosu na one firme koje su skrštenih ruku sedele i čekale da kriza prođe.
