Zdrava hrana Srbije
Putovanjem do dobrog zalogaja....
JUGOISTOČNA SRBIJA PAPRIKA
Za kuhinju jugoistočne Srbije sa najviše prava može se reći da nosi epitet tipične balkanske kuhinje, kako zbog uticaja drugih balkanskih naroda tako i zbog obilne upotrebe sočnog povrća, pre svega paprika, koje u ovom kraju uspevaju. Paprika predstavlja jednu od najznačajnijih povrtarskih kultura u Srbiji, a najpoznatiji proizvod od paprika u Srbiji je čuveni ajvar.
Ono čime paprika obiluje, jesu vitamini i minerali, a interesantan je podatak da sadrži čak četiri puta više vitamina C od pomorandže. Od minerala je najzastupljeniji kalijum, međutim zamrzavanjem paprika gubi ovaj dragoceni mineral.
Lekovita svojstva
- Alkaloid kapsaicin, kojeg najviše ima u unutrašnjosti ploda, oko semenki podstiče lučenje važnih enzima, neophodnih za dobro varenje
- Njen sastojak citrin utiče na propustljivost kapilara i čini ih elastičnijim
- Podstiče i lučenje probavnih sokova, i tako otvara apetit i poboljšava probavu
- U paprici ima oko 20 različitih karotenoida, koji su prirodni antioksidansi i imaju važnu ulogu u zaštiti zdravlja
- Pomaže i kod zubobolje, bolova u zglobovima, bronhitisa, astme... U sredstvima za masažu opušta mišiće, a kao oblog - smanjuje bolove.
ZAPADNA SRBIJA - KAJMAK
Jedan od osnovnih sastojaka velikog broja specijaliteta tradicionalne srpske kuhinje je kajmak, kremasti mlečni proizvod koji se tradicionalno proizvodi u brdskim predelima zemlje. Najcenjeniji je onaj iz Zapadne Srbije. Kajmak se dobija odvajanjem masnog sloja sa skuvanog i rashlađenog mleka. Sazrevanje kajmaka traje nekoliko dana. Ovaj ukusan proizvod sadrži i do 60 % masnoće i gurmanima je neizostavan deo obroka.
CENTRALNA SRBIJA ŠLJIVA
Iako potiče iz Azije, pesma kaže Srbija je zemlja međ šljivama Danas se u svetu uzgaja preko 2000 vrsta šljiva, a u Srbiji najsočnije i najslađe rađaju u njenoj centralnoj regiji.
Šljiva ima najviše beta karotena, vitamina C, folne kiseline ali i obilje minerala. Usled velike količine pektina šljiva je blagotvorna kod sniženja holesterola u krvi i regulisanja zatvora. Takođe, sadrži sorbitol šećerni alkohol koji se koristi kao zamena za šećer u proizvodnji slatkih dijetetskih proizvoda namenjenih dijabetičarima.
Šljiva je retko voće koje je i osušeno prava riznica zdravlja. Jedan od najstarijih kineskih lekova napravljen je od suve šljive i on ublažava simptome mučnine, groznice i kašlja. Izvor su kalijuma koji štiti kardiovaskularni sistem. Preporuka je da suve šljive dodate žitaricama i tako pripremite zdrav doručak.
VOJVODINA KUPUS
Kupus spada u najstarije gajene biljke. Gajili su ga stari narodi u Sredozemlju Grci i Rimljani. Po površini koje zauzima u našoj zemlji, ovom povrću pripada jedno od prvih mesta, jer uspeva i u ravničarskim i brdsko-planinskim područjima. U Srbiji se kupus najviše gaji u Vojvodini, tačnije u mestu Futog, nadomak Novog Sada.
Svež kupus ima izuzetnu hranljivu vrednost, dok u isto vreme sadrži nizak nivo masti i kalorija (samo 25 cal / 100 g). Jedinjenja kojih u obilju ima u kupusu, poput indol-3-karbinola, luteina, zeoksantina, sulforafana, moćni su antioksidanti. Međutim, treba izbegavati termičku obradu ovog povrća jer se njegovim kuvanjem uništavaju enzimi i time narušava prirodna ravnoteža vitamina, minerala i vlakana.
Lečenje gojaznosti
Kupus se smatra odličnim lekom protiv gojaznosti. Istraživanje je pokazalo da kupus sadrži vinsku kiselinu, koja sprečava pretvaranje šećera i ostalih ugljenih hidrata u masti. Zamena jednog obroka dnevno salatom od kupusa odličan je način da se smanji telesna težina.
