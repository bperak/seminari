Srbi, još jedan napor: punom parom protiv II zakona termodinamike
Knjiga zagrebačkog novinara i publiciste Darka Hudelista Moj beogradski dnevnik: Susreti i razgovori s Dobricom Ćosićem 2006. - 2011. objavljena prošle godine došla mi je u šake tek nedavno. Brojni i detaljno preneseni razgovori Hudelista sa Ćosićem (kao i sa par drugih njegovih beogradskih sagovornika) urađeni su u okviru projekta autora o raspadu Jugoslavije. Kako Hudelist veruje da bi kroz i uz pomoć Ćosića najbolje objasnio srpsku stranu tog raspada (teza bi bila da je srpski nacionalizam glavni uzročnik, uobičajena teza hrvatske sredine), kako bi oslikao tu stranu on bira Ćosića kao sagovornika i kao predmet knjige (jedne od nekoliko koje sprema, kako kaže, u okviru svog projekta). Osnovna teza ovakvog okvira može biti za raspravu (kao teza o presudnoj srpskoj krivici za ratni raspad), odnosno sporna po više tačaka, ali samo koncentrisanje pažnje na Ćosića kao na predvodnika i najznačajnijeg eksponenta srpskog nacionalizma u njegovom kulturnom, intelektualnom i političkom vidu nesumnjiv je i značajan Hudelistov doprinos rasvetljivanju i fenomena Ćosić i fenomena nacionalizma kod Srba.
Ne bi li se približio Ćosiću i od njega izmamio odgovore na svoja pitanja, Hudelist se poslužio taktikom traženja tzv. slabe tačke kod svog sagovornika. Ta slaba tačka je Ćosićeva Bajka, distopijski roman napisan između romana Daleko je sunce (1951), Korena (1954), Deoba (1961), i tetralogije romana Vreme smrti (1972 - 79), odnosno kasnije trilogije Vreme zla (1985 - 90), kao i bilogije Vreme vlasti (1996, 2007) Bajka je objavljena 1965. Čosić izuzetno voli Bajku, smatra kako kaže Hudelistu na jednom mestu u knjizi da je to delo koje će preživeti, za razliku od ostalih, istorijskih romana koji možda neće, jer su suviše tematikom uronjeni u prošli, XX vek. Dok su ostali romani istorijski, Bajka je neka vrsta metafizičke fantazije, srpska varijacija na faustovsku temu.
Hudelistu se sviđa Bajka ili se pretvara da mu se sviđa, kako bi se, preko Ćosićeve slabe tačke, približio što više našem ocu nacije i bavi se njome iscrpnije od svih drugih Ćosićevih literarnih dela. Naročito mu je zanimljiv pretposlednji deo u Bajci koji se zove Razistorija, gde se vreme, istorija čoveka, sveta, i prirode kreću unazad, od savremenosti prema prošlosti, ka zamišljenom nultom početku svega, pa i svemira. Recimo: Zajedno sa povratnim tokom vremena nastupiće i biološka reverzibilnost ljudi, naime, starost će iščeznuti i preobraziti se u mladost, mladost u detinjstvo, a deca će se pretvoriti u bebe, bebe u fetuse, fetusi u sprematozoide. Ovaj povratak u status nascendi (pa i pre toga) ipak ne zahvata one koji su iz sadašnjice u kojoj su satovi najpre stali, a onda kazaljke krenule unazad: Na živim ljudima, odnosno neumrlim onovremenicima, ne uočavaju se biološke i fiziološke promene; kao da smo isti kakvi bili dok je vreme išlo, valjda, normalno, napred, dok nekakav krug vasione, prostora, vremena, iz neshvatljivih razloga nije okrenuo u suprotan smer i zavitlao u nešto, razneo nam prvo dan i noć.
Zapravo, postoji izvesna simultanost sadašnjosti i prošlosti (ili prošlih sadašnjosti) u tom obrnutom kretanju istorije, odnosno sadašnjost koju nastanjuje prošlost, sadašnjost okrenuta prošlosti. Ono što je postojalo opet postoji, ali ono što neće postojati to je ono što sada (ili još) ne postoji: svet je lišen budućnosti. Od tri uobičajene dimenzije vremena, postoje u ovom finalu Bajke samo dve (sadašnjost i prošlost), bez treće (budućnosti), pa je otuda ovu distopiju teško odrediti kao obrnut, naopaki svet mada pokušava da se tako predstavi, i na leksičkom nivou (unepostojavanje, uprošljavanje,) i na nivou slika (mrtvac u starca, starac u odrasloga, odrasli u dete, dete u bebu, beba u fetus, fetus u spermatozoid; ova geneologija je muška, razume se kod Ćosića) već je pre, umesto vertikale okrenute naglavce, reč o vertikali bačenoj na leđa, u horizontalu. Svest u kojoj se odvija ova fantazija, narator i istovremeno glavni junak Bajke, nosi ime Čoveka, ali taj Jedermann ili Everyman iz srednjevekovnih skaski otprilike je na razvojnom nivou, po znanjima, intelektu i mašti, osrednjeg gimnazijalca, pretovarenog gradivom iz najraznijih oblasti, od mitologije, uporednih religija, nauka, do istorije, ali istorije iz brzih ilustrovanih pregleda, a da te informacije nisu sređene, svarene, odnosno dovedene do elementarne sistematičnosti. Bajka zato na skoro svakoj strani ostavlja utisak jednog nestrukturisanog hibrida, mešavine krajnje heterogenih sastojaka, velike i otužne mućkalice, odnosno zbrdazdolisane papazjanije koju bi trebalo da vode patetična velika pitanja o Smislu Života, Čoveka, Njegovih Nada i Uverenja, Slobode i Znanja i, razume se, Istorije. Finale sa Razistorijom legitimiše se u knjizi (roman je to samo utoliko što je reč o dugačkoj fikcijii stavljenoj među iste korice) time što Čovek, koji vodi dijaloge sa Anđamom (srpski đavo), na dnu reke (gde se ti dijalozi skoro od početka vode), hoće da mu se konačno predstavi (ili oživi) prošlost: Hoću istinu da tražim u prošlim, starim vremenima, jer jedino preci znaju šta ne sme da se zaboravi; želim da vidim šta je u prošlosti stvarno bilo, da bih naslutio šta sutra ne može biti potraga koja treba da opravda čitavu ovu zgomilanu fantasmagoriju a metafizičkih pretenzija.
Hudelist je našao, kroz sugestije Ćosićevih prijatelja, slabu tačku Ćosića njegovo visoko mišljenje o Bajci (koju su i Ćosićevi najverniji hvalioci uglavnom preskakali ili je tek uzgred pominjali uz komplimente iz repertoara opštih mesta, pa je ovom sujetnom piscu što ne mora biti zamerka: svaki pisac je sujetan kad su u pitanju njegove pisanije utoliko značajnija pažnja sagovornika za jedno promašeno delo, koje on ne vidi takvim), ali je sad sebi natovario problem da i sam razume zašto autor toliko drži do tog dela, više nego do ostalih. Pošto je reč o reverzibilnosti vremena kao pretpostavke Bajke, a naročito njene Razistorije, zagrebački publicist se opremio knjigama iz popularne nauke, i tako naleteo na II zakon termodinamike. Dok I zakon termodinamike govori o konstanti energije, II zakon koji se varira kroz različite formulacije, od Karnoa preko Klausijusa i Kelvina do Maksvela, svi iz XIX veka govori da se u jednom izolovanom sistemu entropija nikad ne smanjuje, jer takvi sistemi sami teže termodinamičkom ekvilibrijumu, što je upravo maksimalna entropija. Smatra se da je ovaj II zakon termodinamike empirijski potvrđen, a konsekvence su različite: on, na primer, konačno utvrđuje da nije moguć tzv. perpetuum mobile (jer energija izolovanog sistema ne može bez trošenja održati početno i potonje stanje istima, tj. ne može sama nadoknaditi gubitke kretanja), entropiju određuje kao konačnu (teorijsku, ipak daleku) sudbinu svemira (pa će se kasnije za ovaj zakon reći i da je najpesimističkija formulacija u celokupnom ljudskom mišljenju), utvrđuje da postoji asimetrija vremena, tj. da je ono ireverzibilno (kreće se, poput strele, samo u jednom pravcu), sa čime je povezano i unapred i unazad, odnosno nužnost da uzrok prethodi posledici, itd.
Fizičari i matematičari su razrađivali posledice ovog zakona, njime su se bavili i filozofi, i teško je ponekad razlučiti fizičke domene II zakona termodinamike od njegovih metafizičkih potencijala ili pretenzija. A upravo oko ovih poslednjih, metafizičkih, kad se fizika (prirode) prebacuje u istoriju (čoveka) trudio se Hudelist, pa, sa njim, i Ćosić.
Tako, negde oko 310 - 315. stranice knjige, Hudelist prenosi dijalog sa Ćosićem u kojem piscu govori o tome da je svojom Bajkom, a naročito poglavljem Razistorija, udario protiv II zakona termodinamike, vraćajući vreme unazad, tj. čineći ga reverzibilnim. Ćosić je ushićen Hudelistovim otkrićem, smatra da je ovaj pronašao nešto što je dotle svima promicalo (pa, donekle, i samom autoru), a na pitanje publiciste ne poriče li time II zakon romanopisac prostodušno odgovara: Ja taj zakon ne priznajem.
Pisci, naravno, mogu u svojim fikcijama ili fantazijama poricati fizičke zakone zato su to upravo fikcije i fantazije pa bi Ćosićevo odbijanje da prizna II zakon termodinamike bilo legitimno: ali ono bi bilo i ostalo takvo samo dok je reč o fikciji. Međutim, Ćosićeve pretenzije nisu, pa ni u Bajci, samo pretenzije na fikciju: njegove su pretenzije svuda u vlastitoj literaturi bile pretenzije na istoriju, sa njom i na ideologiju i politiku, a tu je već reč i o fizici (ne nužno o nauci koja se zove fizika, već o polju koje se tiče prirode, vremena, prostora, materije, istine, znanja, čime se sve nauka fizika bavi).
Tim više što, kako Hudelist dokumentuje, Razistorija iz Bajke predstavlja mehanizam po kojem se istorija, ona jugoslovenska, i ona srpska naročito, razrađuje ili razgrađuje, u svakom slučaju fikcijski transformiše u paraistoriju koja, kako to često ume da bude kod publike slabo upućene u dokumentovanu, kritičku istoriju (ili kritičku istoriografiju), olako tu paraistoriju uzima za istinu o stvarnoj prošlosti, tj. istoriji.
Istini za volju, takvu publiku kod Srba nije stvorio Ćosić. Ona je stvorena pre njega, još u doba kad su srpske epske pesme uzimane za deskripcije (ako ne baš fakata u detaljima, a ono kao kondenzacija toka i smisla) stvarnih događaja; to se ustanovilo još sa Vukom i njegovim etnografskim zapisima, a nacionalna romantika našeg XIX i XX veka je ovaj bizarni način čitanja nastavila u raznim vidovima.
Ćosićeva paraistorijska literatura je parazitirala, i još parazitira, na tom talasu zamene literature za istoriju. Iako, prema merilima koja su imanentna ili intrinsična za neko književno delo narativnog tipa, po svojim ključnim elementima Ćosićeva proza ne bi mogla da se uvrsti u naročito uspelu literaturu (likovi su uglavnom tipizirani, bledi, zapleti bez jače interne logike i više prepušteni intervencijama samog istorijskog predanja kao neke vrste deus ex machina, motivacije uglavnom niču iz herojski potencirane patetike, izraz previše često klišetiran, po stilskoj formaciji pripada devetnaestovekovnom realizmu koji je i sam Tolstoj iscrpeo), tajna ogromnog uspeha Ćosićeve literarne feljtonistike kod domaćih čitalaca pre svega je u njegovom velikom uprošćavanju, u pogolemoj redukciji kompleksnosti stvarne srpske istorije kako bi se ona monologizovala i usmerila ka poenti da Srbi dobijaju u ratu, a gube u miru, odnosno da je tragika Srba, nas uzetiih za nacion (naciju konfigurisanu državom u ratnički ili ratni stroj), neka vrsta domaćeg istorijskog perpetuum mobile mehanizma, utoliko fatuma, iz čega ne možemo iskoračiti. Ovako zadat naš fatum onda deluje kao pravi istorijski zakon koji ne možemo izbeći (jer smo na raskršću Istoka i Zapada, recimo), pa šta god učinili opet će nam se tragedija ponoviti (dakle, malo smo ili nimalo odgovorni za ono što nam se ponovljeno i epohalno zbiva, jer krupne sile su u igri oko naših glava), a kako je ovaj istorijski zakon vrsta metafizičkog zakona ali sa fizičkim posledicama (periodične izgibije, odnosno, u Ćosićevoj literaturI o vremenima smrti, zala i vlasti, takoreći konstantna stradanja, sukobi i raskoli), sve skupa se pretvara u literaturu nacionalnog naricanja, nepromenljivog pesimizma i kulturne optike kosmičkog beznađa. U kojem, prema silama zla okolo nas, koje kao da sede i smišljaju kako da nas unište, jedino ostaje da se zatvorimo u svoj brlog i trunemo u vlastitom pepelu (slikom opepeljenog sveta upravo počinje Bajka).
Čosićeva poetika uprošćavanja ili uprosečavanja istorijske složenosti za publiku koja mu veruje i koja je znatna za naciju svojih vernih čitalaca kojima je on duhovni otac sa svoje strane nije presudno određena literarnim iskustvima XX veka (XX vek u literaturi je vreme od Prusta, Džojsa, Kafke, pa do Borhesa, Sebalda i Bernharta), već političkom dominantom srpske istorije druge polovine XIX veka, koju je srpska istorija XX veka varirala i iz koje se nije još izvukla. To je narodnjaštvo, od Pašićevih radikala i socijalista Svetozara Markovića, do socijalista Slobodana Miloševića i radikala Vojislava Šešelja, kao najsnažnijih primera. Reč je ideološkoj matrici po kojoj je kolektivizam kao orijentacija važniji od individualizma, država kao vlast nad teritorijom važnija od pravnih regula i ustanova, ratni potencijali od kulturnih, socijalna homogenizacija i egalitarizam od diversifikacije i dinamike, koncentracija resursa od dislokacije i distribucije, pagansko pravoslavlje od hrišćanske jevanđelizacije, pritezanja ka unutra od prihvatanja izazova spolja. Narodnjaštvo kao pojava (kod Rusa, kod nas, ali i kod još nekih naroda oko nas koji su imali istorijske hendikepe i bili ometeni u razvoju) ima u XX veku tri vida: javlja se kao nacionalizam (čiji je ekstrem nacizam), kao socijalizam (ili komunizam, sa staljinizmom kao ekstremom), a u demokratijama se javlja kao populizam (sa svojim ekstremom danas u medijskoj kontroli masa, što je toliko sveprisutno da jedva zapažamo njegovu opasnost po samu demokratiju). Ćosićeva poetika i politika (kod njega je to snažno prepleteno) ima sva ova tri oblika: najpre kroz komunističku mladost, sve do razočaranja u Tita, kasnije kroz nacionalističku starost (period od SKZ do SANU), i kroz populizam same te literature kao medija koji pojednostavljuje izbore, redukuje ih na ideološke slogane i efikasno prenosi političke poruke na duži rok. Otuda Ćosić može za sebe da tvrdi i da je bio komunista, i da je nacionalista, ali i demokrata u sva ova tri registra njegova literatura i publicistika deluju iz iistog, narodnjačkog rakursa, iz hora kolektivizma kojem zajmi svoj glas. Na više mesta u Hudelistovoj knjizi on sebe zaista vidi kao glas srpskog naciona, pa otuda groteskno i, naravno, promašeno deluje njegovo takođe ponovljeno insistiranje kako je on disident. Ako i ne mora definicija disidenta (ona koja bi važila u XX veku, a ne ona iz ranije teologije kao inoverujućeg) da podrazumeva nekoga ko je zbog svojih stavova baš bio hapšen i suđen na robiju (što Ćosić, hvala Bogu, nije bio ni u jednom času), a ono barem mora da obuhvati uklanjanje iz javnosti (što Ćosić takođe, ni u jednom času, nije doživeo; naprotiv, bio je uvek, i pod Titom i posle Tita, masovno štampan i objavljivan diljem južnog ili zapadnog, kako se već kaže, Balkana, od Vardara pa do Triglava. Moj primerak Bajke je, recimo, jedno sasvim uredno objavljeno izdanje u Rijeci 1982. godine).
Iz ovakvog ugla, Ćosićevo nepriznavanje II zakona termodinamike to jest: uvida u entropiju zatvorenih sistema, ireverzibilnost vremena, nemogućnost za perpetuum mobile, asimetričnost unazad i unapred, neminovost da uzrok prethodi posledici deluje sasvim sistemski. Da ponovim: nije reč o literarnoj fantaziji koliko je reč o ideološkoj matrici. I još jednom: nije reč o Ćosićevoj laboratoriji pisca, već o njemu kao o nacionalnom radniku, tj. kao o figuri koja artikuliše jednu po Srbe pogubnu orijentaciju koja uvek na kraju donosi poraz. Matrica u kojoj se na budućnost unapred gleda kao na opasnost, a na prošlost kao na ono što je jedino uporište sadašnjosti, gde prošlost orijentiše sadašnjost, a ne gde budućnost orijentiše sadašnjost, inverzija istorije kao razistorije i vremena života u vreme smrti, najsirovija volja za moć kao volja za vlast, kolektiv u kojem pojedinac može biti jedino patnik ili vojnik (partije, armije, države), garantuje, sve dok je nama Ćosića i ćosićevskih srpskih masa, samo vreme truljenja i propadanja. Epohalan pisac je Ćosić, kao simptom epohalnog promašaja. Na žalost.
