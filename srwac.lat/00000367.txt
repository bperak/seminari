Tag Archives: Joan Baez
Čuveni novinar, Petar Peca Popović, tokom karijere duže od četiri decenije, sarađivao je i družio se najvećim zvezdama naše i svetske pop i rok muzike. Sada manje radi, ali aktivan je penzioner, još piše novinarske tekstove, a objavio je i dve knjige
Peca i Joan Baez, 1989
Rođen i odrastao na Dedinju, u porodici u kojoj se slušala kvalitetna muzika, Petar Peca Popović još kao gimnazijalac je počeo da radi kao novinar, u muzičkom listu Gong. Studirao je istoriju umetnosti. Bio je novinar, urednik i osnivač brojnih listova, i uvek se bavio i savremenom kulturom. Najlepše trenutke u karijeri doživeo je kao novinar Radio Beograda i glavni urednik listova Džuboks i Rok. Putovao je po svetu, intervjuisao slavne ličnosti, a mnogim našim danas poznatim muzičarima pomogao je da brže izađu iz anonimnosti. Sada je u penziji, ali još radi. Godine 2008, objavio je knjigu Rokopisi, koju je napisao samo zato da bi svojim sinovima, kao uspomenu, ostavio neki dokument o ljudima, pesmama, putovanjima i iskustvima koja su obeležila njegov život. I sam je bio iznenađen velikim uspehom te knjige, koja je brzo rasprodata, a krajem 2011. godine objavljena je druga, Biti rokenrol koju su napisali Peca Popović i Mihajlo Pantić.
Peca je zanimljiv, originalan i duhovit. Šaleći se na račun toga što smo oboje celog života fanatici rokenrola, koji i danas ushićeno pričaju o davnim koncertima na ostrvu Vajt ili kod Hajdučke česme, slatko me je nasmejao kada je rekao:
- Za naše, generacije sredovečnih ljudi, više ne važi ono seks, droga i rokenrol, već samo holesterol i rokenrol.
Posle niza koncerata koje su u Beogradu održale najveće svetske muzičke zvezde, a pogotovo gostovanja legendarnih Rolingstounsa, ukus publike se, očigledno, promenio. Ljudi ponovo intenzivno slušaju i Elvisa Prislija, Dženis Džoplin, Dorse, Kridense, a najbolji pokazatelj su mesecima unapred rasprodate karte za koncerte grupa Gans Roses, Queen, Whitesnake, Judas Priest, Metallica i svih ostalih. Sećam se, još u vreme kada je bila objavljena prva knjiga Pece Popovića, Rokopisi, na Radio Beogradu 202 je bio pušten snimak koncerta odavno zaboravljene grupe Slade, čija se fotografija, pored ostalih, nalazi na koricama Pecine knjige. Verovala sam da mladi za tu grupu nikada nisu ni čuli, ali posle koncerta su se masovno javljali oduševljeni tinejdžeri
. Mislili smo da ljudi u Srbiji najviše vole narodnjake, a sad rokenrol uzvraća udarac.
- Poslednjih nekoliko godina, otkad nam ponovo dolaze velike svetske zvezde, ljudi su videli šta je dobra muzika. Na te koncerte zajedno dolaze roditelji i njihova odrasla deca I slušajući uživo prave, velike zvezde, čije pesme traju decenijama, narod je shvatio koliko su male one za koje je 15 godina mislio da su velike.
. Koju ste svetsku zvezdu želeli da upoznate, a niste?
- Dženis Džoplin Nju sam propustio, jer sam 1968. godine, kada je ona prvi put došla u Englesku na turneju, otišao u Beograd da polažem kolokvijum na Filozofskom fakultetu, gde sam studirao istoriju umetnosti. Ja sam od 1968. do 1971. godine više vremena provodio u Škotskoj, jer sam pohađao predavanja na čuvenoj glazgovskoj školi umetnosti. Onda sam putovao po Britaniji, i to je bilo veoma važno za moj život. Žao mi je što nisam upoznao ni Džona Lenona. Čini mi se da su jednog jutra, na ostrvu Vajt, 1970. godine, iz šatora izašli Lenon i Joko Ono. Svi su stali oko njih i gledali ih. Mada su tada mnogi kopirali njihov izgled, mislim je da je to, ipak, bio Lenon.
. Kako ste u inostranstvu dolazili do zvezda koje prethodno niste upoznali na gostovanjima u našoj zemlji?
- Pored toga što sam kao student boravio u Engleskoj, kasnije sam namenski odlazio u inostranstvo da tražim te ljude. Dolazio sam iz ozbiljne zemlje, Jugoslavije, koja je imala 23 miliona stanovnika, bio novinar najjače radio stanice u regionu, Radio Beograda, a kasnije dva najtiražnija muzička lista, Džuboksa i Roka. Ljudi su znali za njih, jer tada u Evropi nije bilo mnogo takvih listova. I svi su uvek bili raspoloženi da daju intervju, pogotovo što sam bio glavni urednik. U kontakt sa njima stupao sam preko njihovih disko-kuća, ili menadžmenta. Odem u London, okrenem 50 telefona i kažem ko sam. Odlazio sam i na MIDEM zatvoreni festival profesionalaca muzike koji se svakog januara održavao u Kanu. Tu sam viđao sve strategije popularne muzike, direktore najvećih diskografskih kuća, i unapred sam znao šta će se u muzici dešavati.
. Da li vas je neka svetska zvezda ugostila u svojoj kući?
- Megi Bel, koja je u Britaniji bila velika zvezda, a 1971. i 1972. pevačica godine, pozvala me je u svoju kuću, u Najtsbridžu. Ceo dan smo se družili, kuvala mi je, i to mi je divna uspomena. A Lemi iz grupe Motorhed, 1990. godine, vodio me je na svoj brod na Temzi. Radio sam sa njim intervju, a ostao dva dana i dve noći. Tada nije bilo mobilnih telefona, pa su se Vlada Petrović Pižon i njegova žena, kod kojih sam odseo u Londonu, zabrinuli gde sam. Ta dva puta sam jeo i spavao.
. Ispričajte mi još neki zanimljiv doživljaj iz Engleske.
- Jednom prilikom, u Londonu, iznajmio sam sobu u Sohou, preko puta nekog džez kluba. Čuvši da je u toj sobi nekada stanovao Johanes Brams, upitao sam gazdaricu: Jeste li vi čistili ovu sobu otkad je Brams otišao?, a ona je rekla: Da, da
. Da li ste sa nekim stvorili prijateljstvo koje još traje?
- Mnogi bi me se sigurno setili kada bih im se javio, verovatno i Tina Tarner. A Grem Parker i Džoan Baez rekli bi: Jaoooj, gde si? Dođi da se vidimo. Prošle godine, kada sam sa suprugom, Mirom, bio u Parizu, videli smo reklame za dva koncerta Džoan Baez, ali karte su bile rasprodate. Uspeo sam da stupim u kontakt sa slavnom pevačicom. Džoan nam je obezbedila karte za svoj koncert, a posle nastupa smo sa njom i još nekoliko ljudi otišli na večeru. Imao sam neobičan susret i sa Frensisom Rosijem iz grupe Status Quo, koji se, takođe, obradovao kada me je, posle mnogo godina, ponovo video.
. Ko vam se nije dopao?
- Kada sam uspevao da dođem do tih ljudi, bio sam u poziciji da ne mogu da me razočaraju. Prosto, hoće ili neće. Nikada nisam učestvovao u intervjuima od 15 minuta. Pripadam vremenu kada se novinarstvo uvažavalo, pre nego što su došli PR stručnjaci i kancelarije koje prave predstave o nekome. Ja sam do te predstave dolazio kroz razgovore i iskustva sa njima. Doživljavali su nas, novinare, kao prijatelje, putovali smo zajedno istim avionima, pa kad sa nekim pričam u njegovoj kući, on mi prosto kaže šta me interesuje, a ja znam šta treba da napišem, šta ne. Imali su poverenja. Ne bi se naljutili da sam napisao da smo se zajedno napili, ali nikada nisam objavljivao tabloidne stvari, smatrajući da je to naša intima.
. Čula sam da ste poznavali Džimija Hendriksa.
- Nisam, ali video sam ga 18 sati pre nego što je umro, kada je imao jako loš koncert. Svirao je tako da sam mislio da svira neko drugi. Ipak, kada je odlazio sa bine, rekao sam mu: Bravo, majstore. Potom sam otputovao iz Engleske. Kada sam čuo da je Hendriks umro od droge, nimalo se nisam iznenadio. Jer, to što sam čuo nije bio onaj zvuk kakav mi znamo po pesmi Hey Joe, niti je on bio isti čovek. Ali drago mi je što sam ga čuo i video uživo, i što sam bio blizu njega.
. Grob Džima Morisona u Parizu sada je izmešten, obnovljen i ograđen, da obožavaoci više ne bi mogli da mu priđu. Da li se slažete sa mojim mišljenjem da Džimi Hendriks, Dženis Džoplin, Džim Morison i još neki možda ne bi postali legende da nisu umrli mladi, na vrhuncu slave, pod misterioznim oklonostima?
- Zvanična verzija priče o tome kako je i gde umro Džim Morison je netačna, ulepšana zbog obožavalaca. Video sam kuću u kojoj je, navodno, Džim Morison umro, 3. jula 1971. godine. A on nije umro tu, u lepom Mareu, već u Latinskoj četvrti, u jednom klubu, u WC-u. Odatle su ga prošvercovali i stavili u kadu, gde je, navodno, nađen mrtav. Još kada sam prvi put bio u Parizu, otišao sam na groblje Per Lašez, da vidim Morisonov grob. Na bisti, na Džimovoj glavi, pisalo je Muja iz Mostara Jednom nedeljno, prali su Morisonov grob, jer su tu ljudi svašta ostavljali. Zato su morali da ga zaštite od obožavalaca i uništavanja. Jer, na groblju Per Lašez sahranjeni su najslavniji ljudi: Šopen, Bize, Balzak, Prust U šou-biznisu postoji teorija da je najvažnije umreti na vreme. I u čuvenoj pesmi My Generation Pit Tauzent kaže: Nadam se da ću umreti pre nego što ostarim. A Hendriks, Morison i Dženis imali su sreće da im se to i dogodilo. Teško je pripadati generaciji koja stari. Neko je umeo da ostari, kao Mik Džeger, Erik Klepton, Džoni Keš, Kris Kristoferson Tina Tarner se povukla na vreme. U osmoj deceniji života fenomenalne ploče snimili su jedino Džoni Keš i Kris Kristoferson, a od ljudi sa naših prostora Arsen Dedić. Muzika je nekada bila mladi za mlade. Sada je prva generacija koja je stari za stare, a da to nije vulgarno. I to je divno. Lako je biti zanimljiv kad vam je 20 godina, ali budite zanimljivi publici i kad vam je 55,65 Videli smo, pre nekoliko godina, kada je izašla na scenu grupa The Police, ili kasnije, kada je Sting u Beogradu nastupao sam, da to nije bilo bez veze, da umeju da nose te godine. Nositi starost velika je veština.
. Hard rock neki smatraju agresivnim žanrom. A dao je i najlepše balade: Soldier of Fortune, Stairway to Heaven, July Morning, Nothing Else Matters
- Sve dobro napravljene pesme trpe vreme i nove generacije u njima prepoznaju vrednost. Starirway to Heaven 2012. godine znači isto što je značila 1974. Kao što i sve pesme koje su Led Zeppelin i Deep Purple snimili pre 40, a Whitesnake i Metallica pre 30 godina isto znače i danas. Jer, dobra pesma je dobra pesma.
. Članove grupe Deep Purple upoznala sam pre mnogo godina, u inostranstvu, izvan sveta estrade. Oduševili su me kao prirodni, spontani, normalni momci sa kojima smo se moje društvo i ja nekoliko dana super družili i provodili. Kakva su vaša iskustva?
- Prvi put sam ih video još kada nisu bili niko i ništa, 1969. godine, u Londonu. Kada sam čuo taj flert hevi metala sa Londonskim simfonijskim orkestrom, to mi je kao eksperiment bilo interesantno. A onda su došle te pesme, velike i važne. Za celu jednu generaciju kod nas su Deep Purple možda važniji, nego što su bili Bitlsi. I kada su oni, u martu 1975. godine, prvi put došli u Beograd, odnosno u Jugoslaviju, to je bilo veoma značajno. Sa Janom Gilanom sam radio intervju 1982. godine. A kada su Deep Purple došli ponovo 2003, pa onda i 2006. godine, i održali koncerte na Sajmu, to možda nije bio dovoljno dobar zvuk u odnosu na to koliko su oni velika grupa, ali po atmosferi se videlo koliko to različitim generacijama znači. Jer, ako ima umetnosti u rokenrolu umetnost je kad ih vidite uživo i kad im publika vrati energiju. Čak i kada to zvuči drugačije nego na ploči, kad vidite tu količinu emocija na tom prostoru to je ono što znači.
. Jan Gilan često kaže da mnogo voli Srbiju. Negde sam pročitala da je on prvi od britanskih muzičara protestovao čim je NATO počeo da nas bombarduje.
- Ja to dosad nisam znao, ali ne zaboravite da je u Gilanu pomešano mnogo krvi: i engleske, i škotske, i irske, i francuske, i romske Čovek koji putuje svetom, vidi razne kulture, ljude koji se krste na različite strane shvati da je svet komplikovan. I da je taj svet koji govori drukčije jezike, pripada drukčijim crkvama, drukčijim obrazovanjima nešto prepoznao u njegovoj umetnosti. Ima razumevanja i tolerancije za to. Znači, naklonost koju smo mi imali kao narod 1999. godine, kao žrtve toga što se dešavalo nije čudo. U ovoj zemlji, i onoj velikoj i ovoj maloj, niko nije dočekan, ni ispraćen bez veze. Ko je umeo na bini da ispoštuje te ljude koji su došli da ga vide, odavde je otišao sa najlepšim uspomenama.
. Džon Lenon se predstavljao kao veliki borac za mir u svetu. A sad čujemo da nije brinuo ni o sopstvenom sinu, Džulijanu, iz prvog braka. U testamentu ga nije ni spomenuo, pa Džulijan na aukcijama kupuje Džonove stvari da bi bar nešto imao od oca. Da li su onda pesme Give Peace the Chance i mirovne aktivnosti Džona i Joko bile samo marketinški potezi?
- Neeee Lenon se zaista borio za mir. A njegovo dete odrastalo je u mnogo boljim uslovima, nego moja i vaše. Niko od dece iz rokenrola nije loše prošao. Ali ona su, znajući kako su prošla druga deca, uvek očekivala više. Kada je Džulijan, 80 - tih godina, neposredno posle Džonovog ubistva, počeo da pravi pesme i da gradi karijeru, u Roku smo objavili dva tri intervjua sa njim. Tada je veoma lepo pričao o ocu. Čudi me to što sada kaže. Ali, razvod je trauma za ceo život. Možda tu treba tražiti odgovore na pitanja o Lenonovim odnosima sa starijim sinom.
. Šta su, po vašem mišljenju, bile najveće prevare u šou biznisu?
- Auuuu. Znate kako se kaže: No business like show business. Ako nema prevare onda to nije šou biznis I urlanje publike, i vrštanje devojaka može biti namešteno. Fotoreporteri škljocaju praznim aparatima, a blicevi sevaju da bi neko kazao: Pa ovde ima interesovanja. Kada se ploče slabo prodaju, a znate u kojim se prodavnicama uzimaju podaci o prodaji, odete baš tog dana kad oni mere prodaju i pošaljete svoje ljude da kupuju. U Americi, kad se rade promocije, radio stanice su jako važne, i onda su diskdžokejima, odnosno ljudima koji prave plej liste, šta se emituje, podmetali drogu, devojke i pare. Te stvari su deo šou biznisa. Sve se može namestiti do neke mere. Dalje ne može. Jer onda dođe jedno po jedno. Prevare služe da se gurne neka stvar, dok ne uzme maha. Posle joj više ne treba.
. Kod koje zvezde ste primetili najveću razliku između njene privatne ličnosti i one druge, koja se prodaje publici?
- Imam utisak da je to Dejvid Bouvi. Van bine je normalan, radoznao intelektualac, ali kada treba da izađe na binu, onda se sve to pojača. I zvuk i slika. To ne umanjuje njegove lične vrednosti, ali kod njega maksimalno dolazi u eksponažu. Sada ima ozbiljan problem. Posle operacije srca, od onakvog muškarca, fatalnog za oba pola, odjednom je postao baba. Niko više ne može da ga vidi, ni da ga fotografiše. I razmišljaju šta da rade s njim. Muškarci se inače između 50 i 60 godine odjednom promene. Neko ostane muškarac, a neko postane baba. Ne stare svi kao Brajan Feri. On je ostario u klasičnog britanskog džentlmena, lepog, vitkog, neodoljivog Ostao je muškarac.
. Pričalo se da je Dejvid Koverdejl, pevač grupe Whitesnake, čudak, težak, nezgodan A on je privatno izuzetno komunikativan, srdačan, šarmantan, temperamentan i duhovit čovek. Zašto ljudi očekuju da zvezde uvek budu u super izdanju, pa im ne praštaju ni trenutak slabosti i lošeg raspoloženja?
- Da, Koverdejl je baš veliki šarmer. Loše pričaju samo oni koji ga ne poznaju. Kad su u pitanju zvezde, mnogo zavisi i od situacije u kojoj ih ljudi vide. Ako očekuju zvezdu oko bine on tada jeste zvezda. Ali ne može da bude zvezda u rođenoj kući, u prodavnici, restoranu I on mora da jede i da pije, a ako ga ljudi sretnu za susednim stolom u restoranu, ne treba da ga gledaju kako jede. Normalno je da se tada loše oseća. Treba odvojiti javno od privatnog. I najveće zvezde su obični ljudi, kao svi ostali. Vi i ja to znamo, jer mnoge od njih i lično poznajemo, viđamo ih u različitim situacijama, odlazimo u njihove kuće, oni dolaze u naše, ali i publika treba da shvati da su i zvezde samo ljudi od krvi i mesa, a ne neka vanzemaljska bića.
. Zanimljivo je da i Koverdejl, najbolji hard rok pevač sveta, ima svog idola Džimija Pejdža, i često ga spominje. A njih dvojica su nekada bili članovi rivalskih grupa, Deep Purple i Led Zeppelin
- Led Zeppelin je prva ogromna grupa, koja je odmah imala svoje avione, stadione po Americi Bitlsi jesu imali stadione, ali na koncertima od po 22 minuta. A Zeppelini su svirali po tri sata. Srušili su Ameriku. Zato nije čudno to što je Koverdejlu, kao mlađem, idol Džimi Pejdž. Iza zvuka njegove gitare stoji misticizam, odnos prema filozofiji, prema unutrašnjim sadržajima koji nisu dovoljno jasni neprosvećenim ljudima. To izbija iz Pejdža, i to prepoznaju ljudi koji hoće da se mere s njim. Kao što vi čuvate neku reč za neki tekst, tako i Pejdž čuva neki zvuk za neki koncert. Vi i ja kao fah idioti to prepoznamo.Verovatno i Koverdejla to impresionira, pa se pita zašto je Džimi Pejdž malo veći od mene? I on to pokušava da analizira.
. Nije on ljubomoran na Džimija Pejdža. Samo ga izuzetno poštuje i divi mu se kao gitaristi. Njih dvojica su i snimila jedan zajednički album, sa veoma kvalitetnim pesmama, u kojima jedan peva, a drugi svira.
- Naravno Oni se uzajamno cene i poštuju.
. Jedan tiražni magazin tražio je neke moje privatne fotografije, na kojima sam sa Dejvidom Koverdejlom. Nisam dozvolila da ih objave, pa su pakosno rekli: Frajer super izgleda, ali radila je estetska hirurgija. I nekoliko puta se ženio i razvodio Za Šer niko nikada nije rekao da je ona sjajna pevačica, jedina koja gotovo 50 godina niže hitove, a stalno se piše o njenim operacijama i mladim ljubavnicima. Ako već ljude u celom svetu najviše zanima privatni život zvezda (a engleska štampa je još oštrija od naše) zašto najviše loše stvari? Možda tako lakše podnose svoje neuspehe, bore i ljubavne probleme?
- Mada je privatno imala mnogo teških trenutaka, Šer uspeva decenijama da opstane u vrhu svetskog šou biznisa. Ona je zvezda još od 1964. godine To treba poštovati. Ali Loša vest je dobra vest za novine. Jer, čitaoci uvek vole da saznaju nečiju nesreću. To je prokletstvo. Vole da čuju lošu vest, jer to ih drži da nije njihova nesreća najveća na svetu. Idu logikom ako može da se razvede neko ko je poznata ličnost, onda ni moj razvod nije ništa strašno. Zato su im potrebne tuđe nesreće.
. Najlepše pesme inspirisane ženama su Sara Boba Dilana i Layla, koju je Erik Klepton posvetio Peti Bojd. Ali, obojica su varala obožavane supruge, i zato su ih napustile. Peti Bojd danas kaže: Sebi ne mogu da oprostim što sam dozvolila da me Erik zavede. Ima li u šou biznisu srećnih parova?
- Da je život bajka, ne bi pesme bile bajkovite Uz Kleptona sam proveo dva dana, pa smo pričali i o njegovoj velikoj ljubavi prema Peti Bojd. U svojoj autobiografiji, on je surovo ogolio dušu. Priznaje kakav je bio skot prema svojoj Peti. Da je ljubav bila srećna, zar bi bilo Šekspirove priče o Romeu i Juliji? Najveće stvari u umetnosti nastale su zbog tenzija. Zbog suprotnog pola, iskazane, prihvaćene ili odbijene ljubavi. A pesma je u umetnosti jedini prostor gde se može uspostaviti ideal.
