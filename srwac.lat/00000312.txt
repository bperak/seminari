Šta ostavlja negativan utisak na poslodavca
objavljeno: 27.03.2013.
Prilikom prijavljivanja za posao, svi se nadaju razgovoru sa poslodavcem. Međutim, neki od kandidata, da li od prevelike treme, prevelike želje da ostave što bolji utisak ili nečeg trećeg, ipak ne uspevaju u nameri da oduševe poslodavca.
CV
Biografija (CV) je prvi kontakt poslodavca sa informacijama o kandidatu. Stoga se treba potruditi da ona na prvi pogled izgleda uredno i informativno, čak i dopadljivo.
Fotografija Mnoga istraživanja potvrđuju da je moć prvog utiska vrlo snažna i da se on teško menja. Neadekvatna fotografija može ostaviti negativan prvi utisak na poslodavca, koji je kasnije teško popraviti. Zaboravite na fotografije sa venčanja, žurki, restorana gde se vide polu pune ili polu prazne čaše, flaše, nedovršen roštilj, ostaci đubreta sa beer fest-a (da, i to smo videli), obnažene fotografije (i to), fotografije u neobičnim odevnim kombinacijama i slično. Fotografija za CV je poslovna prilika i treba takvu i odabrati: nenapadno i jednostavno.
Forma drugo što ' prvo ' upada u oči je forma biografije, ukoliko fotografija nije uočljiva. Neuredno iskucana biografija, sa podacima bez reda (pisana kao roman) i smislom koji nije lako uhvatiti, na poslodavca najčešće ostavljaju utisak neuredne osobe koja će se, kako se oni pribojavaju, tako odnositi i prema poslu. Najmanje što možete uraditi jeste da preuzmete sa interneta neki od već formatiranih template-a i ispunite svojim podacima. A možete se i potruditi oko kreiranja sopstvene forme, ako imate vremena i mašte. Takođe, proverite slovne, pravopisne i gramatičke greške.
Infomativnost prekratka biografija, bez ijedne navedene godine rada, bez opisa dužnosti na određenom radnom mestu nije informativna Imam 15 godina rada u struci. niko iz tih podataka ne može da zaključi ŠTA ste vi zapravo radili. S druge strane, biografiju na preko tri strane je zamorno čitati i drugi je primer krajnosti bespotrebnog isticanja suvišnih podataka koji malo koga zanimaju. Budite koncizni i informativni. Opišite ukratko šta ste radili na kojoj poziciji u kojoj kompaniji u kom vremenskom periodu.
Izgled
Nebrojeno puta se pisalo ili pričalo o tome kako (ne) treba izgledati na intervjuu za posao, kako bi poslodavac mogao da se fokusira na sadržaj onoga što kandidat govori, a ne na formu, odnosno sam izgled kandidata.
Dakle, kao i za fotografiju izgledajte uredno i nenapadno, to je razgovor za posao, nije neobavezno druženje ili izlazak.
Ponašanje na intervjuu
Različiti ljudi se različito ponašaju u istoj situaciji, te tako i na razgovoru za posao sa poslodavcem. Ali ono što poslodavci ne tumače u najboljem svetlu je:
Šturost vrlo kratki odgovori na pitanja poslodavca, poput ' da ' ili ' ne ' ili ' ne znam ', ne daju priliku poslodavcu da shvati koliko ste vi dobar kandidat za njih. Uprkos tremi, potrudite se da uočite da su preko puta samo ljudi koji žele da čuju nešto od vas.
Neadekvatno telesno držanje nije pristojno držati glavu u rukama za stolom kao da ste na najdosadnijem događaju godine, a pritom, poslodavac će najčešće pomisliti da ste nezainteresovani za posao i može da se zapita šta radite tu. Oni suroviji će pitati zašto gubite njihovo vreme.
Nepotrebne informacije informacije o tome koji ste horoskopski znak, šta kaže vaš astrolog o vašim dobrim osobinama, koliko je vama zapravo teško zbog vaše životne situacije, suzni pogledi, koliko tačno vaša firma zarađuje ili gubi, koji vaš klijent je prevarant, koga VI sve poznajete, citiranje pesama narodne muzike, neobavezne psovke koje treba da pokažu koliko ste zapravo opušteni ne ostavljaju dobar utisak na poslodavca. Najbolje je fokusirati se na pitanje koje je postavljeno i odgovarati na njega u okvirima profesionalnog ophođenja. Premalo, kao i previše informacija onemogućavaju poslodavcu da vidi vaše kvalitete relevantne za posao.
Preterane reakcije ukoliko se osećate isprovocirani nekim od pitanja poslodavca izbrojte do tri, i do deset ako treba, to je ipak samo razgovor za posao. Možda vas poslodavac namerno provocira. Možda vam se poslodavac i ne dopada kao ličnost, ali zadržite dostojanstvo i odgovorite na pitanje bez produbljivanja provokacije. Na kraju krajeva, ne morate prihvatiti posao, ako vam ponude, ali ćete bar ostaviti utisak pristojne osobe.
Na to koga će poslodavac zaposliti utiču mnogi faktori specifičnost pozicije, kultura i vrednosti same kompanije, određene kvalifikacije, znanja i veštine potrebne za obavljanje datog posla, a naposletku i ličnosti poslodavca i kandidata. Na mnoge od tih faktora ne možete uticati, ali se svakako možete potruditi da minimizujete potencijalne negativne uticaje koji bi mogli da vas diskredituju u očima poslodavca, pre nego što zaista čuju šta imate da kažete.
