Škola u prirodi pre tri godine je bila posebno iskustvo. Zašto posebno? Zbog prisustva jedne posebne osobe.
Bila je mnogo starija od nas, a sedela je s nama u sobi, pričala i smejala se. Išla je i u šetnje, igrala fudbal Vreme nam baš nije išlo na ruku, pa su šetnje bile sve ređe. Kiša, pa opet kiša. Učiteljice su se dovijale čime bi nas zabavile.
A onda Marijana uključi CD plejer, začuju taktovi latino muzike. U početku pravi smor. Ovaj ritam mi se činio kao prava blamaža, sve dok Marijana nije zaigrala. Sama, usred sale. Trebao joj je plesni partner. Pogledala je u mene, najvišeg, a time i najadekvatnijeg. U njenim zelenim očima video sam poziv za ples, i štošta drugo, mada je ona, sad sam svestan, razmišljala samo o tome da neće morati da se saginje ako bude plesala sa mnom. Pristao sam. A i ko bi odoleo tom nežnom pogledu i širokom osmehu?
Učila me je prvim plesnim koracima, a ja sam je svojski gazio po nogama. Njena upornost da me nauči, bila je vredna divljenja. Gracioznost pokreta i zanesenost plesom kao da su me omamili. Mislio sam da je samo moja i da će me sigurno čekati dok ja dovoljno porastem.
Tango, taj čarobni ples, kratko traje. Par minuta, i kraj. Hteo sam još, i još. A hteli su da plešu i drugi S kojim pravom? I to sa mojom učiteljicom plesa
Bio je tamo i jedan klinac koji ju je umiljato gledao, folirao finoću, a ona pala na štos i prihvatila da se saginje i pleše s njim, da i on nauči. Rekla mi je veoma mirno da sada plešem sa nekom devojčicom i da ništa ne brinem, da samo gledam u njene noge. Gledao bih ja u njene noge i bez uputstva, ali me nervirala i sama pomisao da će plesati sa onim maleckim.
A malecki je bio još nespretniji od mene. Nisam odoleo da mu se glasno nasmejem i narugam. Prostrelila me zelenim, plamenim pogledom. Skamenio sam se u mestu.,, Pravi džentlmen se ne ruga. S tobom danas više ne plešem
Da li je mogla biti surovija? Gde nestade ona nežnost? Dve rečenice i svet mi se srušio, a samo sam bio malo ljubomoran. Tada sam znao da od ljubavi za ceo život i čekanja da porastem nema ništa.
Ona je i dalje plesala, njena duga crna kosa je lepršala, a verovatno i sad leprša nekom drugom na fakultetu. Kako nešto zrelijoj devojci od mene nije prijalo moje ponašanje, morao sam da izvučem i neku pouku. Možda nije ni bila svesna kako je delovala na nas, ali je svakako ostavila trag u našem sećanju.
Aleksandar Kosanović
Važna napomena:
Svi likovi i događaji opisani u ovoj priči su izmišljeni, a svaka sličnost glavne junakinje sa ćerkom učiteljice Biljane sasvim je slučajna.
