Kad dođu Nemci
Dragan Nikolić Nika više nije predsednik Okružnog odbora SNS-a za Pčinjski okrug. Ali, izgleda, i dalje ostao šef stranke.
Šta ti je moć - više ne moraš da imaš ni funkciju da bi upravljao nekom tvorevinom.
Al lako je Niki kad ga svi vole. I oni što su napustili stranku, a jedan od njih poneo i odbornički mandat sa sobom. Ma vole ga i oni, samo se prave.
Opet, dva ranija većnika DS-a prešla u SPS. Tako ova partija postaje sigurno utočište za sve one koji hoće i umeju, a nemaju gde.
Sad će, priča se, Pera Bugarin da postane predsednik gradskog odbora DS-a, jer svi ostali pregovaraju sa svima ostalima da se uključe, i, ako mogu, malo pripomognu u vršenju vlasti.
O tome je, izgleda, Nika pričao kada je rekao da će narednih dana desetak ljudi, koji su nekada bili na funkcijama u drugim strankama, da pređu u SNS.
Ali se odmah ogradio - sa SPS-om postoji džentlemenski sporazum da se ne prelazi iz jedne u drugu stranku. Što znači da Nika neće u SPS a Antić u SNS.
Ostalo je sve, i ne samo teorijski, vrlo moguće.
Eto, radikali se raspali, čim je Pera Mitić uspeo da preuzme gradski odbor. Ostali se razbežali, začudo, samo prema vladajućim strankama.
Ostao samo Stefan Dutina, neraspoređen. Možda je na njega mislio Nika kad je pričao o onoj mlađariji pred vratima SNS-a.
Opet, kad se razmisli, nema tu ničeg novog. Oduvek je tako bilo. Pričao mi jedan čovek da su pred izbore 2.000 godine u JUL dolazili lekari, sve današnji demokratski prvaci, i nudili po 1.000 tadašnjih evra, samo da uđu na listu.
I kaže taj drugar, lepo pazario. Uzeo im pare da uđu na listu, pa im posle uzeo još para da im izda potvrdu da nikada nisu bili članovi JUL-a.
Pa posle prešao u DSS, pa im tamo, tim istim ljudima, uzeo pare da ih primi u DSS, ali sa lažnim datumom, kao bili tu oduvek.
Pitate se, gde je sada taj čovek?
Ne, nije u SNS-u. Svuda je, ima dresove svih stranaka, i presvlači se po potrebi. A sa njim, kao hor, i svi ostali.
Tako Vranje dobija kastu političara, profesionalnih prodavaca magle, koji se sele tamo gde se seli vlast.
Mrta je trka - kad dosade narodu, narod glasa za opoziciju. Ne prođe ni pet minuta od izbora, eto istih lica u novim stranačkim dresovima.
Pa narod za opoziciju, kad eto opet njih. I tako, stalno.
Zato smo i u govnima, ovim i ovolikim.
Ostaje nam samo nada da će se pojaviti Pera šumar, i najuriti ih iz naše šume. Jednog lepog dana, kad dođu Nemci u kratkim pantalonama.
