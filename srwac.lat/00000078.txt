Lečenje 
Lečenje 
Odluka o terapiji se postavlja na osnovu proširenosti bolesti u trenutku otkrivanja karcinoma debelog creva. 
Kada je bolest otkrivena u stadijumima lokalizovane bolesti (bolest se nije proširila na druge organe), prvi izbor lečenja je hirurgija sa odstranjenjem zahvaćenog dela debelog creva i pripadajućim limfnim žlezdama. Nakon hirurške intervencije, odluka o zaštitnoj postoperativnoj (adjuvantnoj) terapiji zavisi od patohistološkog nalaza nakon operacije. 
Bolesnici koji su operisani u Djuks (Dukes) C III stadijumu (pozitivne limfne žlezde), su kandidati za postoperativnu zaštitnu hemioterapiju u trajanju od 6 meseci. 
Zaštitnu terapiju bi trebalo da dobiju i bolesnici koji su operisani u II stadijumu bolesti ukoliko postoje faktori rizika za metastaziranje, što se procenjuje na osnovu definitivnog nalaza sa operacije. 
U adjuvantnom (zaštitnom) tretmanu koristi se hemioterapija koja se može primenjivati venskim putem ili piti kao tablete. 
TERAPIJA METASTATSKE BOLESTI 
Oko 15 - 20 % bolesnika se otkrije u stadijumu metastatske bolesti, a 80 - 90 % metastaza se u trenutku dijagnoze ne može kompletno hirurški odstraniti (neresektabilne metastaze). 
Operaciju debelog creva kod bolesnika sa neresektabilnim metastazama treba razmatrati kod onih osoba koje imaju jako krvarenje iz tumora ili u fazama potpunog zastoja stolice i vetrova. 
Kod najvećeg broja bolesnika metastatska bolest se javlja kasnije, a jetra je najčešće mesto pojave metastaza, dok su metastaze u plućima nešto ređe. 
Najnovije studije su pokazale da je petogodišnje preživljavanje bolesnika kod kojih su operisane metastaze ne jetri skoro 50 % i zato je postizanje resektabilnosti metastaza ne jetri postalo jedan od glavnih ciljeva onkologa. 
Svaki bolesnik sa potencijalno operabilnim metastazama u jetri ili plućima bi trebalo da bude prikazan multidisciplinarnom timu lekara. 
Veliki broj bolesnika je u trenutku dijagnoze metastatske bolesti granično operabilno ili neoperabilno. Citostatici sa ili bez bioloških agenasa se daju u cilju smanjenja veličine metastaza i prevođenja metastaza u stanje kada se mogu potpuno odstraniti. 
Nakon kompletnog odstranjenja metastaza na jetri ili plućima, preporučuje se zaštitna terapija (ukupno trajanje preoperativne i postoperativne terapije od 6 meseci). 
Bolesnici koji imaju metastatsku bolest jetre, pluća ili trbušne maramice i koji se ne mogu prevesti u operabilno stanje, primaju palijativnu hemioterapiju sa ili bez bioloških agenasa. 
