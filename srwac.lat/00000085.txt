Organizaciona kultura 
26 / 03 / 2011 
Organizaciona kultura je uži pojam od kulture. Termin organizaciona kultura nastao je Americi i veoma brzo se proširio na ostatak poslovnog sveta. Organizaciona kultura se obično naziva i korporativna kultura. Korporativna kultura je skup formanih i neformalnih ponašanja koja je kompanija prihvatila kao svoj način obavljanja posla. 
Formalna strana obuhvata pisane izjave i šemu organizacione strukture. Neformalna strana bavi se time kako se posao obavlja - da li preko pisanih procedura ili putem dlirektne komunikacije, kako se zaposleni ponašaju jedni prema drugima, koliko su spremni da razmenjuju ideje i informacije... 
Šta je zapravo organizaciona kultura? 
Zgodna je priča o pet majmuna u kavezu sa bananama okačenim tako visoko da oni ne mogu da ih dohvate. U kavezu je i sto, koji ako se postavi ispod banana omogućava da se do njih dosegne. Majmuni nisu glupi, pa to i pokušavaju, ali u trenutku kada posegnu za bananama bivaju isprskani vodom i povlače se. Nakon toga iz kaveza biva izvađen najpreduzimljiviji majmun i zamenjen drugim. " Novajlija " kreće da pokuša ponovo, ali ga ostali isprskani majmuni sprečavaju, jer su shvatili da to nije dozvoljeno. Zatim se iz kaveza vadi sledeći isprskani majmun i menja novim, i sve tako dok u kavezu ne ostane ni jedan majmun koga su isprskali. Međutim, banane više ne dira ni jedan E to je organizaciona kultura. 
Najčesce i zaposleni u organizaciji čine isto, mada često pojma nemaju zašto. Možda onaj koji je doneo pravilo više i nije u organizaciji, ali ga se zaposleni i dalje pridržavaju. Ono što je bilo pametno pre pet godina, sada može biti veoma glupo. Pravila i procedure imaju rok trajanja. Ukoliko se samo gomilaju i nikad se ne menjaju, na kraju dobijemo skup svega čime opisujemo kako mi mislimo da treba da se radi ili - kulturu organizacije. 
U osnovi, organizaciona kultura se definiše kao način na koji su stvari uređene u organizaciji ". Ona utiče na način na koji zaposleni misle, ponašaju se i osećaju. Organizaciona kultura je širok termin i uključuje elemente kao što su osnovne vrednosti i verovanja menadžmenta i ostalih zaposlenih, korporativna etika i pravila ponašanja. Organizaciona kultura može biti izražena u misiji kompanije, u arhitektonskom stilu ili unutrašnjem dekoru kancelarija, zatim može biti iskazana načinom oblačenja zaposlenih na poslu, načinom na koji zaposleni oslovljavaju jedni druge i titulama koje su im date. 
Svaka organizacija ima svoju sopstvenu kulturu ili set vrednosti. Najveći broj organizacija ne pokušava svesno da kreira odrđenu kulturu, već se kultura organizacije uglavnom kreira nesvesno i bazirana je na vrednostima top menadžmenta ili osnivača organizacije. Ono čemu organizacija teži i koje vrednosti se nada da će dostići, može se razlikovati od vrednosti, verovanja i normi izraženih u tekućoj praksi i ponašanju. 
