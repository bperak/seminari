U Svečanoj sali Veletržnice Beograd, Deklaracija je potpisana sa šest proizvođačkih opština (Ivanjica, Obrenovac, Odžaci, Kanjiža, Trstenik i Kikinda), privrednim društvom Panfruit i poljoprivrednim gazdinstvom Radoljub Marković. To su ujedno i pravni subjekti koji su prvi odgovorili na Javni poziv za učešće u vlasničkoj i upravljačkoj strukturi Veletržnice Beograd d. o. o. Potpisnici Deklaracije, pored predstavnika opština, kompanija i polj. gazdinstava, su i predstavnici Grada Beograda i Veletržnice Beograd. Svi oni, u prisustvu velikog broja medija, izrazili su veliko zadovoljstvo učinjenim prvim korakom ka formiranju Nacionalne veletržnice po sistemu javno-privatnog partnerstva. 
Beograd je najveće tržište sveže hrane u Srbiji i potražnja je ogromna, a s obzirom na to da nam je cilj da pridobijemo tržište od 3,5 do 4 miliona potencijalnih kupaca, siguran sam da će Veletržnica odgovoriti tim potrebama istakao je sekretar za komunalne i stambene poslove Grada Beograda Predrag Petrović, prilikom potpisivanja Deklaracije. U interesu naših sugrađana je da dobiju što kvalitetniji i zdraviji poljoprivredni proizvod po jeftinijoj ceni rekao je Petrović i naglasio da će novi objekat za prodaju voća i povrća veličine 10.400 m2 zadovoljiti sve svetske kriterijume skladištenja i prodaje hrane. Ono što je Koridor za saobraćaj, to je Veletržnica za poljoprivredu zaključio je gradski sekretar. 
Ušli smo u ovaj projekat jer smo prepoznali interes građana rekao je predsednik opštine Kikinda Savo Dobranić, ne krijući zadovoljstvo zbog potpisane Deklaracije. Saradnja sa Veletržnicom će podstaći poljoprivrednike iz centralnog Banata da se modernizuju i da sa klasične ratarske proizvodnje pređu na uzgajanje zeleniša u plastenicima i širenje vinograda očekuje prvi čovek Kikinde. 
Predsednik Skupštine opštine Odžaci Miloš Pejčić naglasio je da proizvođači iz tog kraja umeju da proizvedu kvalitetnu robu, ali ne i da je plasiraju na tržište. Oni ne žele da ulažu jer nemaju sigurnost i ovo je pravi način da se dugoročno, efikasno i efektivno pomogne našim poljoprivrednim proizvođačima, kako bi podigli svoj kvalitet i kvantitet rekao je Pejčić. On je pozvao i ostale opštine u Srbiji da se priključe projektu Nacionalna veletržnica. 
Potpisivanje Deklaracije bilo je i znak za početak gradnje prve i najveće hale od 10.400 m2 u kojoj će se skladištiti i prodavati voće i povrće, a koja bi trebalo da bude završena i otvorena 1. novembra. 
Kako je objasnio direktor Veletržnice Beograd Dragan Pušara, u maju se očekuje novi krug dokapitalizacije u kojem će moći da učestvuju i fizička lica. Postoji još zainteresovanih opština, ali i stranih partnera koji žele da učestvuju u formiranju Nacionalne veletržnice. U planu su i razgovori sa predstavnicima dve krovne organizacije proizvođača ukrasnog i rezanog cveća, kao i sa velikim svetskim proizvođačima cveća, oko učešća u finansiranju izgradnje nove hale. 
