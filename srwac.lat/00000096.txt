Kad creva zakrče, čovek više ne bira... Onda ni Beograd nije tako loš. Od veziste Mančester junajteda (2003 - 2005), Erik Đemba Đemba je nakon raskalašnog načina života dospeo u situaciju da pojuri trbuhom za kruhom pravo u srpsku prestonicu, u Beograd Veliki klubovi ga više neće, a bilo kakva lova mu je neophodna otkad je 2008. bankrotirao. 
Tokom jučerašnjeg dana u Humskoj su s velikim nestrpljenjem iščekivali kamerunskog reprezentativca (24 meča, 2 gola) koji je prošle sezone nosio dres izraelskog Hapoela (Tel Aviv), a u međuvremenu je promenio niz klubova i na kraju nije uspeo da obezbedi dovoljno novca za mirne penzionerske dane. 
Ugovor s crno-belima, čim prođe lekarske preglede, biće potpisan na dve sezone. Čovek će, očigledno, biti zadovoljan i sa tričavih 150.000 evra godišnje s obzirom na to da ni Izraelci nisu hteli da mu daju više od 200.000 evra po sezoni. 
Kamerunac je skrenuo pažnju fudbalske javnosti kada je 2003. godine potpisao za Mančester junajted, međutim, nikada nije dostigao zvezdane visine koje su se od njega očekivale, pa je, kako su godine odmicale, više bio poznat po besmislenom trošenju novca i dugovima u koje je zapao. Đemba Đemba je u dresu Junajteda odigrao svega 20 utakmica, a fudbala se nije naigrao ni tokom izleta u Aston Vili i Barnliju. 
Kamerunac na Old Trafordu nije razmišljao kako da nasledi Roj Kina, već je više bio okupiran drugim stvarima, to jest kako da potroši 90.000 evra koje je zarađivao mesečno, pa je u to vreme vozio čak deset džipova, a novcem je raspolagao na čak 30 računa 
- Erik je sa planete na kojoj ne ume da se raspolaže novcem. On je balansirao između kredita, imao je čak deset džipova i 30 bankovnih računa u jednom trenutku Govorio sam mu da pazi šta radi, postao i njegov računovođa, trebalo mi je po četiri sata da sve to sredim. Sve pare koje je zarađivao išle su na otplatu kredita, pa je počeo da traži platu unapred u Mančester junajtedu, a svi znamo da u tako velikom klubu to ne može da se završi dobro - rekao je bivši Đembin agent Kristof Mongaj. 
Ponašanje Kamerunca nije se promenilo ni nakon prelaska u Aston Vilu. 
- Erik je fin momak, ali uvek je izgledao kao da se dosađuje. Vozio je neki ogroman auto, poput hamera, i uvek je nosio markiranu odeću - pričali su svojevremeno u timu iz Birmingema. 
Đemba Đemba je nakon odlaska iz Premijer lige proglasio bankrot 2008. godine, rešio da prihvati skromniji način života zaigravši u Kataru, pa danskom Odenseu, a onda i u Hapoelu iz Tel Aviva, sa kojim ima ugovor na još godinu dana. 
Đemba Đemba je 2004. godine imao veliku neprijatnost u Mančesteru kada je za volanom linkoln navigatora udario 14 - godišnju devojčicu Loren Elms, koja mu je istrčala na put. Kamerunac je odmah pozvao hitnu pomoć i policiju, a nakon istrage oslobođen je krivice. Loren Elms je završila u bolnici sa slomljenom nogom i povredama glave koje nisu bile nimalo naivne. 
Urednik dnevnog lista iz Odenzea Nils Abildtrup tvrdi da je Đemba Đemba bio cenjen i voljen u Danskoj. 
- On se odmah nametnuo kao lider na terenu i bio je najzaslužniji za vicešampionske titule Odenzea. Na kraju je morao da ode zbog loše finansijske situacije. Ljudi u Odenzeu su ga voleli zbog prijateljskog odnosa koji je gajio prema svima, uključujući i medije - rekao je Abildtrup. 
Erik Đemba Đemba bio je poznat i kao cimer Kristijana Ronalda na gostovanjima Mančester junajteda, pa je prilikom prelaska Portugalca u madridski Real otkrio vrlo zanimljivu informaciju. 
- Nije istina da Kristijano navija za Real, uvek je više simpatisao Barselonu - rekao je Đemba Đemba, koji je tada prognozirao uspešnu karijeru Portugalcu u Madridu. 
