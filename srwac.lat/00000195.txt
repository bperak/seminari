Vesti
9. maj 2013 - Na zahtev lokalne samouprave u Bujanovcu, Projekat je pružio stručnu pomoć opštini kako bi se obezbedila lokacija za izgradnju objekta u kome bi bio smešten Ekonomski fakultet.
Iako je EU obezbedila 400.000 EUR za izgradnju objekta, pokazalo se da zemljište koje je bilo planirano za fakultet ne pripada opštini već fabrici za proizvodnju flaširane mineralne vode " Heba ". USAID Projekat održivog lokalnog razvoja je pripremio za Kancelariju za lokalni ekonomski razvoj u Bujanovcu detaljnu pravnu analizu i predložio da opština i " Heba " zaključe ugovor o razmeni parcela. Na osnovu analize, opština će fabrici ustupiti zemljište sa izvorima mineralne vode, a ono će dati opštini svoju parcelu, čime će se omogućiti izgradnja fakulteta.
Nakon što ovaj sporazum bude odobren u Skupštini opštine, sredstva EU će biti oslobođena i gradnja fakulteta može da počne.
Trenutno je Ekonomski fakultet u Bujanovcu lociran na spratu lokalnog kulturnog centra, i nema adekvatan prostor i infrastrukturu da odgovori potrebama rastućeg broja studenata. Nov i moderan prostor fakulteta omogućiće školovanje kvalifikovane radne snage sa znanjima i veštinama koje traže poslodavci, čime će se pospešiti lokalna privreda i smanjiti migracija mladih iz ovog područja.
Istraživanje ukazuje poslodavcima na mogućnosti koje imaju na raspolaganju kada žele da angažuju mlade na kratak rok: porede se tipovi ugovora kojima se uređuju odnosi pravnog lica (preduzeća, javne ustanove, udruženja) i lica bez radnog iskustva - o sticanju praktičnih znanja neophodnih za rad tog lica u profesionalnom okruženju (praktikanta).
Na osnovu analize, eksperti Projekta preporučili su ukidanje suvišnih poreza i doprinosa koji opterećuju ugovore sa praktikantima, sa ciljem da se stimulišu poslodavci da angažuju volontere, praktikante i radnike na određeno vreme. Angažovanim mladima omogućuje se da steknu važna prva radna iskustva, uz plaćeno zdravstveno i socijalno osiguranje.
Projekat takođe preporučuje ograničavanje trajanja ovog tipa ugovora, kako bi se sprečile zloupotrebe od strane poslodavaca, odnosno korišćenje ugovora na određeno vreme kao načina za izbegavanje stalnog zaposlenja angažovanih lica. Ukoliko se ove preporuke uključe u novu verziju Zakona o radu, koja je u pripremi, osiguraće se pravna zaštita praktikanata i pomoći u organičavanju sive ekonomije u zapošljavanju.
23. april 2013 - Ukupno 22 mladih je zaposleno od početka Projekta do danas, kao rezultat dva programa radnih praksi koje finansira USAID Projekat održivog razvoja a sprovode nevladine organizacije Smart Kolektiv i Grupa 484.
Ovi rezultati su postignuti zahvaljujući specifičnom metodu koji podrazumeva da se najpre kontaktiraju poslodavci, kako bi se utvrdila tražnja za radnom snagom, a zatim se pronalaze mladi čije kvalifikacije i veštine odgovaraju zahtevima poslodavaca i njima se omogućava praktični rad u izabranim kompanijama.
Smart Kolektiv, u okviru programa Biznis mladih Srbije, pomaže mladima da steknu praktična znanja kroz radne prakse u područjima međuopštinske saradnje predvođenim Suboticom, Novim Sadom, Kraljevom i Nišem (koja obuhvataju 17 opština i gradova). Ovaj program (koga podržavaju Ministarstvo omladine i sporta, Erste banka, Nacionalna služba za zapošljavanje i USAID Projekat) je omogućio da 25 učesnika prođe kroz prakse, od kojih je 12 dobilo zaposlenje po završetku stažiranja.
Grupa 484 je uspešno uspela da primeni mere za povećanje zapošljavanja mladih u području međuopštinske saradnje predvođenom Novim Pazarom, Vranjem i Užicem (koja pokrivaju 12 opština i gradova). Ovi napori su do sada omogućili da 48 mladih boravi na radnoj praksi, od kojih se 10 na kraju i zaposlilo u datim firmama.
Pored organizovanja radnih praksi, oba programa pružaju učesnicima mogućnost da steknu dodatna znanja i veštine koje traže poslodavci, povećavajući na taj način šanse mladih da dobiju svoj prvi posao nakon završetka praksi.
