Osnivač
Osnivač Krav Mage, Imi Lichtenfeld, rodjen je u Budimpešti. Odrastao je u Bratislavi, Slovačka. Još kao mlad Imi se počeo baviti širokim spektrom sportova. Prvo se počeo baviti plivanjem, a kasnije i gimnastikom, rvanjem, boksom. Godine 1928 postaje juniorski šampion Slovačke u rvanju. Naredne 1929 godine uzima šampionsku titulu u seniorskoj kategoriji. Iste godine postaje nacionalni šampion u boksu i gimnastici. Vremenom se fokusirao prvenstveno na rvanje, kao takmičar i kao trener.
Sredinom 30 - ih godina 20 - og veka prilike su se počele menjati u Bratislavi i Evropi. Pojavile su se fašisticke i antisemitske grupe, koje su imale za cilj da proteraju lokalnu jevrejsku zajednicu. Spletom okolnosti Imi postaje vodja grupe mladih jevreja, uglavnom sportista, koja je imala ulogu da spreči napade i zaustavi upade antisemitskih bandi u lokalne jevrejske četvrti.
Zbog svojih aktivnosti i zbog pritiska antisemista na lokalnu vlast, godine 1940 Imi je prinudjen da napusti svoj dom i familiju. Ukrcao se na poslednji brod koji je izmakao iz ruku nacista. Brod je krenuo put Izraela, tada je to bila Palestina. U medjuvremenu Imi napušta brod, i njegov put traje pune 2 godine, kada on najzad stiže u Palestinu. Po dolasku u Palestinu Imi se pridružuje jevrejskom oslobodilačkom pokretu Hagani, koji se borio za osnivanje države Izrael. Godine 1944 on počinje sa fizičkom pripremom boraca kao i sa njihovom obukom u plivanju, rvanju, upotebi i odbrani od noža. Tokom tog perioda Imi je obučavao većinu elitnih jedinica Hagane i Palmacha (udarne snage Hagane i prethodnice specijalnih jedinica IDF-a), uključujući i Pal-Yam kao i veliki broj pripadnika policije. Godine 1948 kada je stvorena država Izrael i kada su oformljene Izraelske Odbrambene Snage IDF, Imi biva postavljen za Glavnog instruktora za fizičku obuku i Krav Magu u IDF-ovoj Školi Borbene Obuke. U IDF-u je služio oko 20 godina, i tokom tog perioda je razvio i uobličio svoj jedinstven metod samoodbrane i golorukog borenja.
Po završetku aktivne službe, Imi počinje da adaptira i modifikuje Krav Magu za potrebe civila. Formira metod tako da odgovara svima muškarcima i ženama, starima i mladima. Sistem pogodan za bilo koga, kome je metod potreban kako bi zaštitio sopstveni život, ili da preživi napad sa minimumom povreda, bez obzira koja je pozadina napada kriminalna, nacionalna ili neka druga. Kako bi proširio svoj metod on otvara 2 škole, jednu u Tel Avivu i drugu u Netanyi. Putuje i obučava širom sveta i Izraela. Lično nadgleda i kontroliše trening progres.
Na kraju Imi, učitelj, borac i pre svega veliki čovek, umire 9 - og januara 1998. godine, dok je kraj njega bio njegov najbolji student i naslednik Eyal Yanilov.
Pogledajte razgovor izmedju Imija i Ejala. Snimak ovog razgovora je sačinjen 1989. godine u Netanji.
Naredni snimak je autentičan, na kome možete videti Imi Lichtenfelda i Moše Dayana (tadašnjeg načelnika Generalštaba Izraelskih Odbrambenih Snaga IDF) tokom jedne od demonstracije Krav Mage u okviru IDF-a. 26 sekundi ovog snimka je istorijski video materijal koji govori o Krav Magi kao autentičnom sistemu obuke u domenu borenja pripadnika IDF-a i dokaz da je Krav Maga bila, jeste i biće jedini sistem obuke borenja svih pripadnika izraelske vojske.
