Siniša Kovačević
NEKO MORA DA POMOGNE SRBIJI
9. maj 2009.
Ovaj politički bućkuriš nas vodi u propast. Na vlasti imamo neprincipijelnu koaliciju levih i desnih, gornjih i donjih, prednjih i zadnjih. Zemlja je ogrezla u korupciju i kriminal, vrag je odneo šalu.U liku Vojislava Koštunice sam, iako nisam od onih koji nekritički veruju, prepoznao jednu vrstu intelektualne, političke, nacionalne, principijelne stamenosti.Demokratija nije savršen sistem i ima niz hendikepa, ali čovečanstvo do sada nije uspelo da pronađe bolje društveno-političko uređenje.O koalicijama je moguće razgovarati tek posle izbora, kada se zna koliko ko nosi političkog kapitala. Sve ostalo bi bili obični marifetluci.Želim da Zemunu bude bolje jer ga volim, a zemunski asfalt osećam i nosim pod nogama.Spoljna politika Srbije se vodi po nekim ambasadama, a ne u Vladi, Ministarstvu inostranih poslova i Predsedništvu.
Dramski pisac i reditelj, Siniša Kovačević, u intervjuu za Pravdu kaže da se politički angažovao zato što vladajući bućkuriš vodi zemlju u propast - Trenutno na vlasti imamo neprincipijelnu koaliciju levih i desnih, gornjih i donjih, prednjih i zadnjih koja ovu zemlju vodi u ponor. Vrag je odneo šalu, a Srbija je ogrezla u korupciju i kriminal svake vrste. Moralne i etičke vrednosti su potpuno izokrenute. Otuda i moja odluka da se aktivnije politički angažujem. Smatram da najviše mogu da uradim u Zemunu, svom rodnom gradu, zbog čega ću biti nosilac liste DSS na vanrednim izborima u ovoj opštini objašnjava Kovačević. On dodaje da je, pored ljubavi prema najbližima, potrebno da čovek voli svoju ulicu, kraj i grad, da bi voleo univerzum.
Šta vas je podstaklo ili nateralo da se aktivnije uključite u politički život?
- Zašto kažete: aktivno ulaženje u politiku? Pa, ja sam i ranije bio politički čovek, što bi Aristotel rekao zoon politikon. Učestvovao sam na svim demonstracijama, od 1988, preko 1991. i 1992. godine Umetnost kojom se bavim i stvari koje radim su uvek imale političku konotaciju. Sada je vrag odneo šalu i svima je jasno da od ovog političkog bućkuriša koji čini Vladu u kojoj su i desni i levi, i prednji i zadnji, i gornji i donji, nema nikakve vajde. Cela Srbija je ogrezla u korupciju i kriminal, a moralne i etičke vrednosti potpuno su izokrenute. Zbog toga sam se odlučio da se aktivnije uključim u politiku.
Zašto baš DSS?
- Svoje političke, ideološke i životne stavove sam formirao pod velikim uticajem svoje porodice, svojih roditelja, ali i prijatelja i ljudi sa kojima sam proveo život. On je formiran u jednom veoma razvijenom, precizno izvajanom osećanju nacionalne pripadnosti, osećanjem ponosa što pripadam srpskom narodu. Budući da imam izraženu svest o nacionalnoj pripadnosti i negovanu ljubav prema vlastitoj veri, jeziku i naciji, a, u isto vreme, težim ka određenoj vrsti demokratskih načela koje propoveda moderna evropska istorija, ništa logičnije nije bilo nego da tu vrstu sinergije pronađem u stranci koja takvu energiju baštini. To je DSS. Drugo, u liku Vojislava Koštunice sam, iako nisam od onih koji nekritički veruju, prepoznao jednu vrstu intelektualne, političke, nacionalne, principijelne stamenosti koja mi se dopada. Njega ne mogu da ga zamislim kao aktera neke afere, pa je u tom smislu DSS bio više nego logičan izbor.
Bićete nosilac liste DSS na ponovljenim lokalnim izborima u Zemunu?
- Grad kao mesto nečijeg, ne samo sociološkog, nego i emocionalnog i misaonog formiranja je jako važna stvar. Moraš voleti svoju ulicu i svoj grad da bi mogao da voliš otadžbinu. Moje pristajanje da budem nosilac liste u Zemunu uslovljeno je činjenicom da želim da Zemunu bude bolje. Želim mu da mu bude bolje jer ga jako volim. Zemunski asfalt osećam i nosim pod nogama. U nozdrvama nosim miris zemunskih kestena i lipa, miris bureka, fantastičnu atmosferu zemunskih kafana i Zemunce koji su jedan atipičan svet, sa razvijenom dozom lokal-patriotizma. Na žalost, Zemun je postao grad bez pozorišta, bioskopa, bez sportskih dvorana, bez sportskih prvoligaša. Postao je grad nezaposlenih, poniženih i povređenih koji su kroz ove banditske privatizacije prošli kao bosi po trnju.
Da li ste razmišljali o eventualnim koalicionim partnerima, na lokalnom, a kasnije i na republičkom nivou?
- Kada je republički nivo u pitanju, smatram da sve stranke treba da o potencijalnim koalicijama govore tek posle izbora. Sve drugo su politički marifetluci. Tek posle izbora, kada se zna koliko ko nosi političkog kapitala, o tome je moguće razgovarati. Jedino tako je moguće izbeći situacije koje upravo imamo, da minorne političke stranke, bez ikakvog uporišta u biračkom telu, imaju ogromne poluge moći kao što je sada slučaj sa policijom, finansijama i ekonomijom. Kada je u pitanju lokalni nivo, moj stav je mnogo fleksibilniji. U opštinama i gradovima nije toliko bitna politička pripadnost, koliko činjenica da se u gradovima u kojima živimo, ulicama kojima hodamo ili pijacama na kojima se srećemo svi poznajemo. Tu je daleko važnija individualna procena nečijeg poštenja i namera, nego njegova politička pripadnost.
Koje su to stranke sa kojima bi DSS mogla da ostvari saradnju?
- Da bi o tome bilo reči neophodno je prvo proći kroz ciklus izborne provere. Drugo, kada uđete u određenu vrstu političke organizacije, onda svoje individualne pozicije i svoje individualne stavove morate da prilagodite mišljenju većine. To ponekad nije prijatno i demokratija nije savršen sistem, već ima niz hendikepa, ali čovečanstvo do sada nije uspelo da pronađe bolje društveno-političko uređenje. Jedno je šta bih ja voleo, a drugo je šta će stranka odlučiti na svojim organima.
Da li ima onih sa kojima nikada ne biste pristali na saradnju?
- Pa, to su one stranke koje Srbiju ne vide kao celu, suverenu, samostalnu državu. Sa onima koji su skloni da trguju teritorijom, pa samim tim i otadžbinom. To su stranke koje nemaju tu vrstu etičke postuliranosti, kojima je Srbija kategorija iznad kategorije individualnog.
Da li u ovoj Vladi ima onih čiji rad biste pohvalili i rekli da je zadovoljavajući?
- Ova Vlada je formirana na kolosalnim lažima, tako da je u osnovi neprincipijelna. Obećavali su nemoguće. Ako su se Pera, Mika i Laza dogovorili da nas lažući dovedu u poziciju da budu isti, onda ne mogu da kažem da je jedan od njih dobar. Ova vlast je koncipirana na predizbornim prevarama, i to je njen osnovni problem. Politika nije lišena etičkih odgovornosti. Podsetio bih na neka obećanja predstavnika vladajuće većine. Na ono da ćemo svi dobiti po hiljadu evra od besplatnih akcija, da će se u Kragujevcu proizvoditi 200 ili 300 hiljada automobila godišnje i da će se oni izvoziti u Rusiju. Da će Kragujevac za četrnaest minuta biti bogatiji od Ujedinjenih Arapskih Emirata, da je Mercedes bio na putu prema Priboju. Pričali su kako nas svetska ekonomska kriza neće ni okrznuti, već da je to razvojna šansa za Srbiju, obećavali da će biti zaposleno preko 200 hiljada radnika, a suočeni smo sa svakodnevnim otpuštanjima. Umesto da priznaju greške i pospu se pepelom, sada će verovatno uslediti još neka kolosalna laž, koja po spin teorijama treba da nadomesti prethodnu. To je problem ove vlasti, a ne to da li je ministar policije hapsio dovoljno i tome slično.
Šta bi po vama prvo trebalo promeniti da bi stvari u Srbiji krenule nabolje?
- Prvo treba promeniti vlast, pa navike. Treba početi sa moralnim preporodom, a glavni teret toga trebaju da ponesu mladi jer oni nemaju nikakav korpus odgovornosti, najmanje su krivi za ovo što nam se dešava, ali su najveće žrtve i zato taj preporod mora poteći od mladih.
Kako komentarišete spoljnu politiku koju Srbija vodi i da li Kosovo može da bude sačuvano?
- Srbija je u ovom trenutku zemlja sa vidno oštećenim suverenitetom i kao takva nema validnu i adekvatnu spoljnu politiku. Mislim da se ona pre vodi po nekim ambasadama nego u Vladi, Ministarstvu inostranih poslova i Predsedništvu. Kosovo je u onoj meri srpsko u kojoj ga mi emocionalno pozicioniramo kao naše. Što ga više otimaju, mi ga više volimo. Ne može ga niko izneti iz Srbije jer je ono smešteno u naše kolektivno pamćenje, u epske i lirske pesme, u našu kulturu, u naša predanja, u naše biće i jezik. Kosovo je kolevka srpske države, duhovnosti, kulture i pismenosti. Ko se jednom prekrstio pod svodovima Gračanice ili Dečana, za tog će Kosovo i Metohija uvek biti srpsko. Naše crkve i manastiri nikada ne mogu biti albanski ili kosovski spomenici kulture, ma koliko se ceo svet ovog trenutka upinjao da to tako predstavi.
