Posle 20 godina učešća u kampanji, kozmetička kuća sa etikom u poslovanju The Body Shop i neprofitna organizacija Cruelty Free International konačno proslavljaju kraj ere u kome su se izvodili ogledi na životinjama za potrebe kozmetike u Evropi, nastupajući u javnosti sa očekivanom porukom: uvoz i prodaja kozmetike koja je testirana na životinjama uključujući i pojedine sastojke biće zabranjena u Evropskoj Uniji počev od 11. marta 2013. godine.
Ova pionirska pobeda znači da od 11. marta ove godine, pa nadalje, svako ko poželi da prodaje nove kozmetičke proizvode i sastojke u EU ne može to da čini ukoliko su isti testirani na životinjama bilogde u svetu. Zabrana se odnosi na svu kozmetiku, uključujući i sredstva za higijenu i ulepšavanje od sapuna do paste za pranje zuba. The Body Shop je jedna od nekoliko kozmetičkih marki na koju se ova zabrana neće odnositi budući da je uvek bila protiv testiranja na životinjma (Against Animal Testing).
The Body Shop i Cruelty Free International su u tu čast, započeli različite komemorativne aktivnosti odbrojavajući vreme do 11. marta, ujedno podstaknuti ličnom potvrdom Poverenika Tonija Borga (Tonio Borg) da će zabrana stupiti na snagu kao što je i predloženo. Poverenik Borg je u pismu koje je nedavno napisao učesnicima kampanje protiv ogleda na životinjama saopštio: Verujem da će zabrana stupiti na snagu u martu 2013. godine kao što su Evropski parlament i Savet već i odlučili. U tom smislu, ja ne nameravam da predložim odlaganje, niti odstupanje od zabrane.
Predložena zabrana šalje važnu poruku čitavom svetu sa ciljem da kozmetika bez surovosti bude podržana, a posebno zemljama poput Kine koja i dalje insistira na kozmetici koja podrazumeva oglede na životinjama da u tom smislu odgovori i takodje uvede zabranu.
Mišel Tju (Michelle Thew), izvršna direktorka organizacije Cruelty Free International je ovom prilikom izjavila: Ovo je istorijski dogadjaj i ujedno i vrhunac kampanje koja traje 20 godina. Mi ćemo sada primeniti svoju odluku i viziju na globalni nivo kako bismo osigurali da nas i ostatak sveta prati po ovom važnom pitanju.
Pol MekGrivi (Paul McGreevy), direktor za internacionalne cene u kozmetičkoj kući The Body Shop je odao priznanje mušterijama koje su tokom svih ovih godina podržale kampanju njihove kuće protiv eksperimenata na životinjama i tom prilikom rekao: Ovo je veliki uspeh za Evropu i na samom smo koraku do ispunjenja. Budućnost lepote mora biti oslobodjena od surovosti.
Podsetimo, 1991. godine, organizacija BUAV (osnivačica posebne organizacije Cruelty Free International) je osnovala Evropsku koaliciju vodećih organizacija koje se bave zaštitom životinja u Evropi (ECEAE) sa ciljem da se okonča praksa upotrebe životinja za testiranje kozmetike. Tako je pokrenuta javna i politička kampanja visokog profila širom Evrope, u trajanju od 20 godina. Godine 1993. The Body Shop, je bila prva kompanija za negu lepote koja je uzela učešće pružajući svoju podršku tako što je uvela svoje potrošače na spisak podržavalaca kampanje u Evropi. Tri godine kasnije, 1996 - e, Anita Rodik (Anita Roddick) osnivačica The Body Shop se pridružila članicama Koalicije i članovima Evropskog parlamenta kako bi predstavila Evropskoj komisiji peticiju od 4 miliona potpisa.
BUAV je 2012. godine osnovao Cruelty Free International, prvu krovnu organizaciju koja je posvećena globalnom okončanju ogleda na životinjama u kozmetičke svrhe. Kozmetička kuća The Body Shop je u saradnji sa organizacijom Cruelty Free International pokrenula novu medjunarodnu kampanju koja je do sada postigla uspeh - potrošači iz 55 zemalja se potpisom obavezalo da će zauvek zaustaviti oglede na životinjama.
Mišel Tju (Michelle Thew), izvršna direktorka organizacije Cruelty Free International se sastala sa poverenikom Toniom Borgom 30. januara ove godine i u ime Evropske koalicije za ukidanje eksperimenata na životinjama u kozmetičke svrhe, diskutovala o primeni zabrane.
Udruženje za zaštitu životinja i razvoj gradjanske svesti FENIKS pozdravlja ovu važnu vest i obaveštava javnost da ćemo i dalje sa statusom članice posmatračice u Evropskoj koaliciji za ukidanje eksperimenata na životinjama (The European Coalition to End Animal Experiments, ECEAE), kao i do sada, nastaviti da učestvujemo u ovoj važnoj kampanji sa različitim akcijama i svojim aktivnostima.
