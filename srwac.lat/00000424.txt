Test na komorbiditete
Kardiovaskularna oboljenja
Kod bolesnika sa hroničnom bolešću bubrega prisutna je visoka prevalenca kardiovaskularnih oboljenja (CVD). Tradicionalni faktori rizika za razvoj CVD dobijeni iz Framingamske studije ne predviđaju smrtnost samo zbog kardiovaskularnih poremećaja ili moždanog udara 1, i biomarkeri nam mogu dodatno pomoći da identifikujemo pacijente sa povećanim rizikom.
Visoko senzitivni C-reaktivni protein C-reaktivni protein (CRP) je marker koji je povećan već u akutnoj fazi bolesti kod infekcija i inflamacija. Visok nivo CRP-a je povezan sa povećanom smrtnošću od CVD u opštoj populaciji. Pacijenti sa CKD, pogotovo oni na dijalizi, su u stanju mikroinflamacije 2, i imaju povišen nivo CRP-a. Povišen nivo CRP-a je udružen sa morbiditetom i mortalitetom kod bolesnika sa CKD.
B-tip natriuretski peptid (BNP) i N-terminalni pro-BNP BNP je peptid koji se oslobađa iz ventrikula, usled prisustva povećanog pritiska zidova komora. Ovo se dešava kod bolesnika sa kongestivnom srčanom slabošću i onih sa akutnim koronarnim sindromom 3. Nivo N-terminalnog pro-BNP-a može biti koristan u stratifikaciji rizika kod bolesnika sa brojnim komorbiditetima uključujući CKD 4. Povećana vrednost oba markera korelira sa povećanim rizikom od smrtnog ishoda usled kardiovaskularnih komplikacija kod bolesnika sa CKD 5.
Srčani troponin T (cTnT) Troponin T predstavlja kardiospecifični, veoma senzitivni marker oštećenja miokarda 7. Oštećenje ćelije miokarda koje dovodi do povećanja nivoa serumskog cTnT-a se može javiti ne samo kao posledica infarkta miokarda, već i usled kongestivne srčane insuficijencije, kardiomiopatije, akutnog koronarnog sindroma i kontuzije srca 6. Srčani troponin T se može koristiti i kao biomarker za procenu mortaliteta kod bolesnika sa terminalnim stadijumom bubrežne bolesti (ESRD). Povišen nivo cTnT može identifikovati bolesnike sa ESRD koji imaju veliki rizik od kardiovaskularne smrtnosti i imaju lošu prognozu 7. Korišćenje višestrukih biomarkera zajedno, uključujući hsCRP, NT pro-BNP i cTnT ili cTnl je omogućilo znatno preciznije određivanje rizika od smrtnog ishoda kod bolesnika sa ESRD, nego korišćenje svakog od ovih markera pojedinačno 8.
Hepcidin i pro-hepcidin Hepcidin je peptid koji učestvuje u regulaciji nivoa gvožđa, čiji nivo raste tokom inflamacije 9. Sintetiše se u jetri, kao odgovor na pojačanu produkciju interleukina 6 (IL-6). Nivo IL-6 je povišen kod inflamacije. Ovaj test omogućava određivanje uticaja inflamacije i citokina na odgovor na stimulaciju agensima stimulacije eritropoeze (ESA). Hepcidin blokira intestinalnu resorpciju gvožđa i oslobađanje gvožđa iz makrofaga. Visok nivo hepcidina je očekivan kod bolesnika sa ESRD i može korelirati sa nemogućnošću iskorišćenja gvožđa i nedovoljim odgovorom na ESA terapiju.
Asimetrični dimetilarginin (ADMA) ADMA je endogeni inhibitor sinteze azot oksida (NO). Visok nivo ADMA rezultira endotelijalnom disfunkcijom i aterosklerozom. Nivo ADMA je naročito povišen kod bolesnika sa CKD10, što ukazuje da on može da igra ulogu u aterosklerotskim komplikacijama kod ovih bolesnika. Nivo ADMA korelira sa debljinom zida leve komore, zadebljanjima intima-medije karotidne arterije 10. Neophodne su dodatne studije da potvrde potencijal ovog biomarkera za određivanje progresije CVD kod bolesnika sa CKD.
Cistatin C Merenje nivoa Cistatina C u serumu se predlaže kao precizniji način merenja bubrežne funkcije. Skorašnje studije kod starije populacije kod kojih nisu bili prisutni simptomi CKD-a pokazali su da povišen nivo cistatina C (&gt; 1,0 mg / L) može predvideti povećan rizik od smrtnosti, srčane insuficijencije, moždanog udara i infarkta miokarda 11. Nasuprot tome, nivo serumskog kreatinina, ili GFR izračunat MDRD formulom nisu pokazali mogućnost predikcije smrtnosti i samo su slabo korelirali sa rizikom od kardiovaskularne smrtnosti. Kod osoba sa povišenim nivoom cistatina C, rizik od progresije CKD-a je bio uvećan 4 puta.
Dijabetes
U većini razvijenih zemalja dijabetesna nefropatija predstavlja najčešći uzrok ESRD-a 12. Nefropatija je uzrokovana dugotrajnom hiperglikemijom koja podstiče niz inflamatornih procesa u zidovima krvnih sudova bubrega 13. Trideset do 40 posto bolesnika sa dijabetesom tipa 1 i 5 - 40 % bolesnika sa dijabetesom tipa 2 razvije nefropatiju 14. Kako incidenca dijabetesa tipa 2 stalno raste, očekuje se rast i dijabetesne nefropatije 14. Gubitak bubrežne funkcije je pri tome dodatno ubrzan zbog prisustva hipertenzije, uobičajenog komorbiditeta kod dijabetičara 15. Prvi klinički znak dijabetesne nefropatije je mikroalbuminurija, koja se pojavljuje kod 30 - 40 % dijabetičara posle 20 godina od početka bolesti. Porast albuminurije je praćen smanjenjem GFR 16.
Hemoglobin A1c (HbA1c) Redovna kontrola nivoa glukoze u krvi značajno smanjuje mogućnost za nastanak komplikacija dijabetesa 17 - 20. HbA1c je jedan od najvažnijih biomarkera koji nam pruža podatke o nivou glukoze u periodu od prethodnih osam do deset nedelja. Kod bolesnika sa ESRD na dijalizi, korišćenje HbA1c nije se pokazalo potpuno preciznim. Usled smanjenog metabolizma, anemije i kraćeg životnog veka crvenih krvnih zrnaca, ovaj biomarker nije dovoljno precizan, što je već primećeno u određenim objavljenim radovima 18 - 23. Ne postoji jasna ciljna vrednost za HbA1c kod bolesnika na dijalizi.Druga stvar koju treba uzeti u razmatranje je činjenica da potrebna doza insulina značajno varira tokom progresije bolesti od ranih faza do ESRD-a. NKF KDOQI smernice savetuju primenu novijih insulina, sa osobinama koje su bliže fiziološkom insulinu, kod bolesnika na dijalizi. Sa druge strane, sledeći hipoglikemici se kod bolesnika na dijalizi ne bi trebali koristiti, ili koristiti uz posebnu pažnju: Glyburide, Glipizide, Glimipride, Tolazamide i Chlorpropamide. Razlog za to je što lekovi na bazi sulfonilureje i njihovi metaboliti imaju mali klirens kod bolesnika na dijalizi (NKF KDOQI).
Adiponektin Adiponektin je adipocitokin koji se oslobađa iz ćelija masti. Normalan nivo adiponektina u krvi iznosi 5 - 10 mg / dL 24. Kod bolesnika sa dijabetesom tipa 1, nivo adiponektina i GFR se nalaze u obrnutoj proporciji 25. Adiponektinu se pridaje nekoliko zaštitnih svojstava, uključujući anti-inflamatorno, vaskuloprotektivno, i anti-dijabetično 24. Anti-dijabetični uticaj je primećen i kod bolesnika sa ESRD koji imaju dijabetes i niži nivo adiponektina u odnosu na nedijabetičare 26.
