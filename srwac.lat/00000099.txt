Građanska inicijativa pokrenula je projekat opismenjavanja romske populacije u naselju Mali Leskovac. U zavisnosti od uspeha tog projekta, moguće proširivanje i na ostala mesta širom Srbije. Četvrtina Roma nema ni dana škole, a samo 29 odsto njih završi osnovnu školu, dok osam odsto stekne diplomu srednje škole ili fakulteta. Ipak, sve više postaju svesni da je obrazovanje najbolji put za izlazak iz siromaštva. Za one koji ne umeju ni da se potpišu, Građanska inicijativa, uz podršku Internacionalnog kluba žena, pokrenula je projekat opismenjavanja. Najčešći razlog za prekid školovanja romske populacije je neophodnost da se zaradi i prehrani porodica. Nepismenost im otežava svakodnevni život, jer ne umeju da popune formular ili priznanicu, da pročitaju račun, pa ni da se potpišu. Osamnaestogodišnji Beriša Eržem kaže da mu je najveći problem bio da nauči pisana slova. Sad smo to naučili i sad pišemo, čitamo sve normalno, navodi Eržem. Školu opismenjavanja u beogradskom naselju Mali Leskovac trenutno pohađa tridesetak Roma. Trude se da ne izostaju sa časova zbog sezonskih radova, kada mnogi od njih odlaze u nadnicu. Milica Pokrajac, studentkinja Filološkog fakulteta koja radi na opismenjavanju Roma u ovom projektu, ističe da za samo mesec dana svi koji redovno dolaze na nastavu mogu da savladaju sva slova. Cilj projekta jeste da se pomogne svim Romima koji nisu stekli osnovno obrazovanje. Cilj ovog projekta je da pomognemo svim ljudima koji nisu imali prilike da steknu osnove pismenosti kada je bilo vreme, da kad odu u poštu mogu samostalno da popune formular, samostalno da plate struju, da ne moraju ni od koga da zavise, ističe Jelena Ožegović iz Građanske inicijative. Prošle godine, sertifikat o završenom prvom stepenu opismenjavanja dobila su 43 polaznika iz naselja formiranih posle raseljavanja nehigijenskog naselja ispod mosta Gazela. Opismenjavanje u naselju Mali Leskovac trajaće četiri meseca, a ako bude podrške, takvi projekti mogli bi da se organizuju i u drugim naseljima širom Srbije. 
