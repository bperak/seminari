Strana tržišta
Kako poslovati sa Ukrajinom
Ukrajina je sa 47,5 miliona stanovnika i površinom od 603.700 km 2 jedna od najvećih i najmnogoljudnijih evropskih zemalja. Najrazvijeniji regioni su Kijev, sa glavnim gradom Kijevom. Osnovni ekonomski potencijali Ukrajine ogledaju se u značajnim zalihama rude gvožđa, uglja i drugih iskopina, pa je zato posebno razvijen sektor teške metalurgije a neki proizvodi, kao što su cevi velikih razmera za industrijska postrojenja i transport nafte i plina, su jedinstveni u svetu.
Ukrajinsko tržište je respektabilno zbog svoje veličine i privlačno zbog nezasićenosti, ali je istovremeno i zahtevno usled nedovoljne efikasnosti tržišnih institucija i u određenoj meri rizično zbog značajnog uticaja države na privredni sektor i neizvesnosti povezane sa čestim potresima na unutrašnjoj političkoj sceni.
Uvoz robe i usluga u Ukrajinu
Većina kompanija u Ukrajini pokušava da posluje u skladu sa praksama stranih kompanija. Za uspešno poslovanje na tržištu Ukrajine vrlo je značajno poznavanje jezika (ukrajinskog ili ruskog), jer još uvek nedovoljan broj poslovnih ljudi vlada svetskim jezicima.
Kvalitet robe postaje u Ukrajini sve značajniji faktor, uprkos tome što je životni standard prosečnog ukrajinca još uvek relativno nizak. Prilikom izvoza robe u Ukrajinu treba da se vodi računa o tome da deklarisan kvalitet odgovara stvarnom kvalitetu robe. To se posebno odnosi na robu široke potrošnje jer ona podleže sertifikaciji sa ukrajinske strane. Ukoliko roba ne zadovolji propisane standarde kvaliteta, neće dobiti dozvolu da se pusti u prodaju i biće vraćena. U Ukrajini se koristi državni standard kvaliteta DSTU, s tim da se još uvek koristi i bivši standard koji se koristio na teritoriji SSSR-a, GOST.
Plasman strane robe na ukrajinskom tržištu moguće je ostvariti na nekoliko uobičajenih načina:
otvaranjem vlastitog distributivnog centra putem kćerke kompanije registrovane u Ukrajini;
koristeći usluge ukrajinskih uvoznika i distributera koji imaju svoju veleprodajnu i maloprodajnu mrežu ili vrše dalji plasman;
putem nekih od svetskih trgovinskih lanaca;
prodaja robe krajnjem korisniku, posebno u slučajevima kada se radi o sirovini za preradu ili specijalnoj opremi koja će se ugraditi u neki proizvodni lanac ili pogon.
Večina uvoznika će, kao što je to i uobičajeno, insistirati na ugovoru o ekskluzivnom pravu za Ukrajinu. Uvoznici naplaćuju trgovačku maržu koja je vrlo različita i zavisi od vrste proizvoda, sezone, ponude i tražnje ali i od drugih kretanja na tržištu. Ukrajina je pomorska zemlja tako da veliki deo robe dolazi preko luka kao što su Odessa, Iljičevsk, Mikolajiv, Herson i Marioupolj. Takođe vrlo često se koriste rečni pravci (Dunav, Dnjepar, Dnjestar) i taj se način transporta pokazao najjeftinijim posebno u smeru ka Evropi.
Srpske kompanije koje nameravaju da prošire zonu svog poslovanja i na ukrajinsko tržište, najkorisniju promociju mogu da ostvare putem otvaranja svog predstavništva u Ukrajini i aktivnim učešćem na različitim sajmovima, izložbama i sličnim manifestacijama. Svakako treba naglasiti da kompanija koja namerava da posluje u Ukrajini treba pre donošenja odluke o otvaranju predstavništva da istraži tržište i oceni mogućnost plasmana svojih proizvoda. Za pomoć pri istraživanju tržišta kompanije mogu da se obrate Privredno-industrijskoj komori Ukrajine koja ima sve neophodne informacije o zainteresovanim distributerima, a isto tako može da izvrši proveru boniteta preduzeća ukoliko se ona zatraži.
Kompletan tekst možete da pogledate ovde u časopisu " Exporter " broj 14.
