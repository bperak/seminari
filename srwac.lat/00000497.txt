Vremenski podaci
Peto po redu (i poslednje za ovu godinu) objavljivanje Euro NCAP rezultata obuhvata četrnaest novih vozila. Šest modela osvojilo je četiri zvezdice: dva nova kineska modela Geely Emgrand EC7 i MG6, kao i Fiat Panda, Jeep Grand Cherokee, Jaguar XF i automobil na električni pogon Renault Fluence ZE. S druge strane, Chevrolet Malibu, Kia Rio, Mercedes-Benz B-Class i C-Class Coupe, Range Rover Evoque, Subaru XV, VW Beetle i VW up postigli su maksimalni rezultat od pet zvezdica. Rezultat od pet zvezdica koji je ostvarilo vozilo VW up odnosi se i na vozila iz VW grupe Seat Mii i Skoda Citigo, koja su takođe bila predmet ocenjivanja.
MG6 i Geely Emgrand EC7 osvojili su po četiri zvezdice, što predstavlja uverljive rezultate i opredeljenje proizvođača da poboljša dosadašnje ocene koje su u pogledu bezbednosti postigli kineski brendovi automobila u Evropi. Michiel van Ratingen, generalni sekretar Euro NCAP, kaže: Ovi rezultati predstavljaju prekretnicu za kinesku automobilsku industriju. To je jasan znak da kineski proizvođači automobila koriste najnovija iskustva i rapidno ulažu u veću bezbednost automobila. Očekuje se da kineska vozila počnu da postižu ocene od pet zvezdica vrlo brzo, uprkos sve većim zahtevima za unapređenje bezbednosnih performansi vozila.
Možda iznenađuje rezultat električnog sedana Renault Fluence ZE koji nije uspeo da postigne očekivanih pet zvezdica, zbog lošeg rezultata u pogledu zaštite pešaka. Ovaj rezultat ga svrstava u red sa Mitsubishi i-MiEV vozilom, ali iza ostalih električnih vozila, kao što su Nissan LEAF i Opel Ampera, koji su testirani ranije u toku godine.
Fiat Panda je izgubio zvezdicu jer nije imao ESC uređaj kao standardni, uprkos činjenici da je primena ove tehnologije obavezna u 2012. godini. Nasuprot tome, VW je obezbedio standardnu dostupnost ESC opreme na modelu up, obezbeđujući na taj način pet zvezdica za sebe i svoje rođake - Seat Mii i Skoda Citigo.
Jeep Grand Cherokee pokazao je neadekvatne rezultate u pogledu zaštite dece u vozilu. Kod čeonog sudara, šina sedišta za koju je pričvršćen sigurnosni pojas umalo se nije prepolovila, što je dovelo do kontakta glave vozača sa rubom volana, kroz vazdušni jastuk. Euro NCAP očekuje da Jeep ispita uzroke koji su doveli do ovakvih performansi i da u skoroj budućnosti počne da ugrađuje poboljšane mehanizme u svoja sedišta.
Nagrađivanje unapređenih sistema u vozilima je deo Euro NCAP misije, pa je i ovog puta ocenjen određen broj novih tehnologija koje su zastupljene na testiranim modelima. Nagrade su dodeljene za inovacije i benefite u pogledu bezbednosti koje su proizvođači automobila obezbedili za svoje potrošače. Ford je nagrađen za sisteme Driver Alert i Forward Alert na modelu Focus, čime se ovo vozilo izdvaja kao prvo vozilo koje nudi četiri nagrađene tehnologije. Mercedes-Benz je dobio nagradu za sisteme Attention Assist i Collision Prevention Assist, Opel za sisteme Adaptive Forward Lighting, a VW za City Emergency Brake. Van Ratingen kaže: Posebno nam je drago što je Collision Prevention Assist ugrađen kao standardna oprema u nova Mercedes B-Class vozila i što po prvi put imamo takvu opremu zastupljenu u tom obimu, u vozilima iz tog segmenta. To pokazuje uverenost proizvođača automobila u sposobnost tehnologije kočenja, i to mišljenje Euro NCAP takođe podržava.
Najzad, najbolje plasirani automobili VW Beetle i Subaru XV postigli su impresivne rezultate u pogledu zaštite dece-putnika u vozilu, sa maksimalnih 90 %, što je do sada najbolja ocena koju je Euro NCAP do sada dao nekom automobilu, za ovaj segment zaštite. To je takođe i prvi put da Euro NCAP daje ocenu potpuno automatizovanom sistemu aktiviranja vazdušnog jastuka za putnika u vozilu, pri kome se prednji vazdušni jastuk na strani putnika na prednjem sedištu aktivira kada se putnik odgovarajuće veličine detektuje na sedištu, čime se na efektivan način smanjuje rizik za mlađu decu koja sede tom sedištu.
