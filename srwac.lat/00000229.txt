LDP u Parlamentu 27.02.2012.
Tražimo objašnjenja za nova zaduživanja
Predstavnik Vlade ne zna u zbiru iznos garancija za svih 13 kredita, a očekuje da se odobre garancije od nešto ispod dve milijarde evra na poslednjim zasedanjima parlamenta u ovom sastavu. MMF je prekinuo aranžman i povukao novac jer nije bio spreman da dalje razume politiku vlasti-da prestankom mandata prestaje i život u Srbiji. Nema Vlade u Evropi koja svesno krši pravila koja je sama uspostavila, konkretno se misli na javni dug. Kreditima se spasava javni sektor koji je probio granicu javnog duga, a kredite će vratiti privatni sektor. Zaduženja su katastrofalna jer ne menjamo navike i politiku. Jedina politika koja vodi rešenju su izbori, privatizacija, transformacija javnog sektora i jasna odgovornost.
ČEDOMIR JOVANOVIĆ: Gospođo predsednice, poštovano predsedništvo, dame i gospodo narodni poslanici, nije loša situacija u zemlji, imajući u vidu ozbiljnost onih koji je vode, da ne raspravljamo o tako velikom zaduženju najsiromašnije evropske zemlje.
Možda bi imalo smisla mučiti ministra pitanjem kamatnihstopa na kredite koje država uzima, ili makar, odgovor na jednostavno pitanje da li uopšte znate, gospodine Duliću, koliko u zbiru iznosi iznos kredita za ovih 13 garancija koje danas treba da odobrimo i na takav način omogućimo nesmetano funkcionisanje našeg privrednog sistema? Znate li, gospodine Duliću? Mislite da je uredu da predstavnik Vlade dođe u Parlament pred poslanike i da čak i ne zna koliki je zbir kredita koje danas treba da odobrimo u zemlji koja je prekršila sva pravila svojih javnih finansija, prevarila MMF, upravo zbog toga što nije mogla da poštuje politiku javnih finansija i kontrole svog zaduživanja?
Gospodine Duliću, vi ste ovde predstavnik Vlade koja sedam do 10 dana pre raspisivanja izbora, od parlamentarne većine koja se više nikada neće sastati, očekuje da odobri zaduženje u iznosu od 620 miliona evra, milijardu i 60 miliona dolara i 28 milijardi 252 miliona jena. Gospodine Duliću, nešto ispod dve milijarde evra.
Ovde pred sobom imam odgovor MMF na ekonomsku politiku naše Vlade. Gospodine Duliću, to je ona institucija kojoj pre svega dugujemo kakvu takvu finansijsku stabilnost u zemlji. To je ona institucija koja je društvu garantovala ozbiljnost koju nije mogla da pruži aktuelna vlast.
MMF je prekinuo svoj aranžman sa našom zemljom, povukao novac koji je garantovao monetarnu stabilnost, održivost našeg kursa, upravo zbog toga što nije bio spreman da dalje razume politiku vlasti koja misli da sa njom treba da prestane, prestankom mandata, treba da prestane i svaki normalan život u Srbiji.
Da li postoji jedna zemlja u Evropi koja se zaduživala ritmom i obimom zaduživanja naše Srbije? Ne postoji, gospodine Duliću. Da li postoji i jedna Vlada u Evropi koja svesno krši pravila koja je prethodno samo uspostavila? Tu mislim, recimo, na javni dug. Da li postoji jedna normalna stranka na planeti koja bi pristala da glasa za zaduženje od gotovo dve milijarde evra, uz neverovatne kamatne stope, a da ne postavi jednostavno pitanje odgovornosti?
Zašto vi socijalisti govorite o " Galenici "? Vi tu " Galeniku " vodite. Umesto poslanika u Skupštini, valjda bi trebali da govore poslovni rezultati te kompanije. Kakvi su oni? Manje ili više, onakvi kakvi su poslovni rezultati iz svih drugih javnih preduzeća, koja su u ime formiranja vladajuće koalicije transformisana u partijski plen.
Gde vam je, naše poštovane kolege iz SPS, doskorašnji direktor " Galenike "? Jer, Mrkonjić mene šalje u zatvor da se ne bi postavilo pitanje odgovornosti socijalista koji su zbog zatvora pobeli iz Srbije. Nasledili ste tu kompaniju sa plusom od 6,5 miliona evra 2008. godine, od kadra za koji je odgovorna DSS. Mislim da sam ja kritičniji prema DSS nego što ste vi ikada bili. Tadašnji direktor " Galenike " vam je ostavio plus od 6,5 miliona evra i dva pomoćnika. Posle dve godine, vi za sobom ostavljate rupu od 14 miliona evra, 800 potpuno neopravdano zaposlenih novih ljudi, za 50 % povećan fond plata i da ne govorimo o svim onim drugim besmislicama koje su toliko vulgarne, da o njima ne treba uopšte javno diskutovati.
Ne može se Srbija strovaliti, a da niko za tako nešto ne bude odgovoran. Kao što se od istine nikad nije pobeglo od prošlosti, neće se pobeći ni u budućnosti.
Ova zaduživanja su katastrofalna, ne zbog toga što " JAT " tehnici nije potreban hangar i ne zbog toga što ne treba učiniti sve kako bi se spasila " Galenika ", ne mislim da ste za to vi odgovorni, i ne zbog toga što nije potrebna nova termocentrala, i ne zbog toga što nam nije potreban most na Savi, nego zbog toga što taj novac nestaje, zbog visoke cene koju plaćamo odbijajući da promenimo stare navike i staru politiku.
Tu je, gospodine Duliću, tema o kojoj možemo da razgovaramo. Zašto je naša građevinska industrija propala? Kakvi su efekti zakona koje smo usvajali? Da li znate i za jednu zemlju u kojoj građevinska industrija može normalno da se razvija, ako su privredne okolnosti i ambijenti, poslovna klima toliko pogrešni kao što su u Srbiji? U Srbiji bi i " Epl " propao i " Gugl " bi propao i " Mercedes " bi propao, to kažu privrednici, a ne političari.
Hajde da pokušamo da vidimo gde je rešenje za tešku ekonomsku situaciju u dva istovremena delovanja. Utvrđivanje odgovornosti i sankcionisanje za kriminalne rezultate u javnim finansijama i sa druge strane formulisanje nove politike. Šta nam ta nova politika nalaže? Poštovanje onoga što je neminovno i onoga od čega, koliko god to pokušavali da učinite, ne možete pobeći, ni kao jedna vladajuća koalicija, niti će bilo koja druga biti u stanju od toga da pobegne, privatizacija javnog sektora, transformacija javnog sektora, napuštanje politike populizma i demagogije, jer nije tačno da će struja biti besplatna. Ona je besplatna u političkim obećanjima. Ovde se vidi koliko je visoka njena cena.
Nije tačno da su putevi besplatni. Oni su veoma skupi i na njihovu cenu i visinu te cene, između ostalog, utiče i politikanstvo političara koji su odgovorni za činjenicu da smo raskinuli jedan poslovni projekat, a mislim na onu čuvenu koncesiju o auto-putu da četiri godine nismo ništa uradili, a da se sada zadužujemo pod neverovatnim uslovima u Azerbejdžanu, da bi u izbornoj kampanji izveli mašine i na takav način prevarili još jedanputa građane u Srbiji.
Treba napraviti razliku između ovih preduzeća i kompanija koje su žrtve neodgovorne politike. Naša obaveza je da sa tom politikom raskrstimo. Kakva je ekonomska slika Srbije? Užasna. To nije isključivo posledica ekonomske krize koja potresa svet. Indeksi na berzama su jači nego što su bili 2008. godine kada je kriza eksplodirala. To je podsticaj one politike koja je odbijala sugestije naše stranke, uveravajući Srbiju kako će nas kriza zaobići, pa će pozitivno, pošto nas zaobilazi, delovati na našu ekonomiju, da bi na kraju " Vol strit " ili bilo koja druga svetska berza u našem društvu bili predstavljeni kao krivci za javašluk, čist kriminal, političku neodgovornost i licemerje.
Ako ne možemo da utičemo na sposobnost Grčke u servisiranju sopstvenih dugova, na spremnost Evrope da se dogovara i rešava svoje unutrašnje probleme, moramo biti sposobni da utičemo na samo društvo i situaciju u kojoj se nalazi Srbija, u svim ovim situacijama u kojima apsolutno rešenje zavisi od naše spremnosti da tako nešto uradimo.
MMF je napustio Srbiju, povukao sredstva kojima je garantovao stabilnost, recimo, kursa dinara. Nije tačno da je politika koja nam je ovde servirana kroz ovo lakonsko očekivanje davanja apsolutne garancije jedina politika koja vodi do rešenja. Ne, povlačenje politike iz privrede, izbori, formiranje odgovorne vlasti, transformacija javnog sektora, privatizacija onih sistema koji treba da budu privatizovani, formiranje korporacije u onim sektorima u kojima želimo da sačuvamo uticaj države, pre svega elektroprivreda, i još jedanputa, jasna odgovornost za ono što je u ekonomiji Srbije urađeno.
Mi imamo, recimo Nacionalni savet za infrastrukturu. Kakvi su rezultati rada tog saveta? Da li je u tom savetu i jedan inženjer? Da li ima bilo koga ko je bio angažovan u privredi, makar privredno? To su anomalije o kojima govorima.
Ne treba ljudima govoriti neistinu. Ovi krediti se ne uzimaju da bi se očuvala njihova radna mesta. Ovi krediti se uzimaju da bi očuvale izborne platforme
do samog dana glasanja. Ko će vratiti ovo? Ona privreda koja nema pravo na podršku države, privatni sektor. Videli smo, u Galenici su se ljudi zapošljavali, a u Srbiji je rasla stopa nezaposlenosti. Realno, ona je preko 30 %, ne 24. Gde su ostali ljudi bez posla? U privatnom sektoru, tamo gde se stvara gotovo 90 % BDP Srbije. Ko se spasava ovim kreditima? Javni sektor. Onaj koji je akumulirao dugove u iznosu od 45 % društvenog proizvoda Srbije i probio tu granicu. Neke procene su 51 %. Onaj javni sektor koji je odgovoran za propadanje dinara, onaj javni sektor koji vi niste reformisali zbog toga što niste bili sposobni da vodite politiku koja je potreba našeg društva. U tom smislu ekonomska politika države se ni po čemu ne razlikuje od neke druge politike, ali u drugim politikama, recimo kosovskoj, postoje oni koji su zainteresovani da se taj problem reši u većoj meri od sposobnosti koje su na našoj strani, pa ga rešavaju, upravo onako kako smo i mi svojevremeno sugerisali.
Niste imali previše sluha za ono što su vam govorili 2010. godine kada se ovde vodila rasprava o odluci Međunarodnog suda pravde. Da li je tako koleginice Kolundžija? Mi smo jedina stranka koja je u parlamentu rekla ne odbacujte tu odluku. Da li grešim kada kažem se upravo na odluku koju je ovaj parlament odbacio mi pozivamo kada navodimo ključni argument našeg diplomatskog uspeha u borbi za očuvanje KiM u Srbiji?
Kao što tada niste znali šta radite, ne znate ni danas. Kao što smo danas u pravu, bili smo u pravu i u prošlosti. Šta je redosled poteza koji je nužan? Pošto nema čak ni sagovornika, dozvolite da zaključimo da možda ova tema nije ni važna za Vladu.
Predlažem da se izjasnimo o zakonu gospodina Dulića, a o svim ovim drugim zakonima nema čak ni sagovornika koji bi odgovorio na pitanje recimo kamatne stope. Kolika je, gospodine Duliću, kamatna stopa za most na Savi? Kolika je kamatna stopa za kreditno zaduženje od Japanske države? Kakve su marže? Iz čega će se vratiti ti krediti. Šta ćemo sa EPS u kome je prosečna mašina stara 38 godina i koja funkcioniše zahvaljujući neverovatnom požrtvovanju i ličnoj sposobnosti ljudi koji su angažovani u tom sistemu, ali bez ikakve podrške i sistemskog pristupa same države. Mi čak nemamo ministarstvo za energetiku, a zadužujemo se samo po jednom projektu više od milijardu dolara. Ko će se baviti tim poslom? Isti oni koji se bave " Galenikom ", socijalisti. Hoćemo da promenimo nešto tu ili ćemo verovati da ovako može u nedogled, da će biti neke nove vlade koje će uzeti neki novi kredit. Neće. Nama su naši krediti otpisani pre 10 godina, dve trećine. Te kredite nam je ostavila politika koja je u svojoj suštini identična ovoj koja sada traži nove kredite, ona koja nije bila spremna da menja društvo, nego mu je povlađivala. Mi se po mnogim pitanjima ne slažemo, ali sam siguran da ovde niko u ovoj sali nije spreman da preuzme ličnu obavezu na osnovama na kojima se od nas očekuje podrška za obavezu koju će preuzeti naša država.
U narednih deset godina procenjuje se da nam neće stopa rasta preći više od 3 % u proseku. Kako ćemo vratiti, recimo, kredit koji uzimamo sa 6,5 % marže plus tromesečni euribor koji se kretao u poslednjih 12 meseci od 1 do 1,6. Pa, mi ćemo imati duplo veću kamatu od najmaštovitije procene rasta BDP u narednih deset godina.
Gde su danas oni koji su nas finansijski upropastili u prošlosti? Nema ih nigde. Oni su oslobođeni tereta koji je ostao na leđima građana Srbije. Ovakvim zaduživanjem se ne glasa za pomoć kompanijama koje treba da se razvijaju. Ovakvim zaduživanjem se direktno se osuđuje na ekonomsku propast naše društvo i građani koji su taoci politike koja im ni jednog trenutka nije ispostavila stvarni račun za ono što radi. Zbog ovog dana penzije će u Srbiji padati, dinar će biti slabiji, plate u javnom sektoru neće moći da se isplate, baš kao što je jasno da su ovoliki minusi u našoj privredi direktna posledica one tvrdoglave politike koju smo kritikovali pre tri, četiri godine kada smo tražili suštinske promene i reforme.
Od svega onog što se nalazi na dnevnom redu, mi osećamo jedinu obavezu u vezi sa predlogom zakona o potvrđivanju garancije koju Srbija daje Japanu. To je jedina garancija u kojoj je predviđen grejs period od 15 godina i u kojoj ne postoji kamatna stopa. Praktično je ona svedena na troškove administrativnog servisiranja kredita 0,6 %. Sve drugo je za nas neprihvatljivo. Novi ljudi u EPS, novi ljudi u Galeniku, novi ljudi u JAT, novi ljudi u infrastrukturu Srbije, nova politika, odgovornost za štetu koja proizilazi iz stare, pa ćemo onda moći ozbiljno da razgovaramo.
Što se tiče građevinske industrije, gospodine Duliću, vi znate da su oni od početka bili kritični, neke vaše mere nisu bez efekta, da nije bilo Zakona o pomoći građevinskoj industriji u krizi verovatno ne bi imali ni te kompanije koje imamo, gde postoje očigledni problemi i dalje taj sistem ne može sam sebe da zatvori. Uzimaju se sredstva da bi se izmirile obaveze prema izvođačima, da bi se započeli neki novi projekti. Ne može, gospodine Duliću, da se gradi nešto u zemlji koja samu sebe ruši na svakom koraku. I to, mislim da je i vama vrlo dobro jasno.
Naravno poruka našoj javnosti, koliko god ona bila nezainteresovana za naše rasprave ovde, za politiku koja se na ovakav način plaća ona je odgovorna ne u meri u kojoj su odgovorni političari koji su je formulisali, ali svakako zbog toga što nije bila spremna da se te politike na jasan način distancira. Pred nama su izbori, neka na tim izborima ljudi razmisle o posledicama politike koja ne misli čak ni da treba da saopšti argumente o zaduživanju o gotovo dve milijarde evra po jednoj tački dnevnog reda.
