PRINCIPI AIKIDOA... 
Osnovni princip koji nam omogućava da se sklonimo i od najjačeg napada i da uopšte nastavimo sa izvođenjem tehnika. 
Neopiranje 
Princip poznat i u džudou: Kad te gura vuci - kad te vuče guraj u aikidou glasi: Kad te gura okreni se - kad te vuče uđi. 
Minimalno rastojanje - (MA AI) 
Ovde se misli na rastojanje ukija i torija gde uke da bi napao mora da napravi korak ka nama. Narušavanje ovog rastojanja od strane ukija neće nam omogućiti da se na vreme sklonimo sa linije napada tako da poštovanju ovog principa treba posvetiti posebnu pažnju.Ako je maai narušen nemoguće je sklanjanje sa linije napada i izvođenje tehnike. 
Harmoničnost 
Prilikom uvežbavanja tehnika aikidoa, za posmatrača neupućenog u veštinu, ovaj princip je najuočljiviji. Mnogima zato veliki deo tehnika aikidoa deluju " nerealne ". Tehnike BUDO-a, na prvom mestu, treba da nam posluže postizanju harmonije sa samim sobom i našom okolinom. Ovakav način izvođenja tehnika ne čini ih manje efikasnim, već naprotiv, savršenim. Stupanjem u sklad za zakonima univerzuma znači da se eventualni napadač neće boriti sa nama već posredno sa prirodom i njenim zakonima, a ishod te borbe ne može biti doveden u pitanje. 
Etika borbe 
Postoji važna, često nedovoljno uočavana razlika između ratničkih veština i proste tuče. Razliku ne čine sposobnosti, ili poznavanje posebnih zahvata. Izvor svih ratničkih veština je u zamisli da one predstavljaju deo sveobuhvatnog obučavanja čiji je krajnji cilj korenit preobražaj samog bića onoga ko se posvetio vežbanju. Veoma često je ovaj koren zanemaren, omalovažen, ili potpuno odbačen. Kao veština samoodbrane aikido priznaje da osoba napadnuta od druge ima pravo (i naravno uobičajnu instiktivnu potrebu) da sebe brani od napada. Ali kako će sebe odbraniti to će zavisiti od stepena njenog unutrašnjeg razvitka. Ukoliko je onaj koji se brani na niskom mentalnom ili fizičkom nivou, on može reagovati divlje (često neefikasno) i iz dubine svoje nepripremljenosti može traljavo naneti povrede svom napadaču. Ukoliko je obučen u nekoj od borilačkih veština, može hladnokrvno i svesno izazvati ozbiljne povrede po svog napadača ili ga čak ubiti. Korišćenjem aikido principa, naprotiv, nepravedan i opasan napad može biti zaustavljen brzo i sa kontrolom u svakom pogledu. Nikada napadačeva agresija i želja da nas povredi ne smeju biti veće nego što je naše smirenje. Ovo je svakako najteži i najuzvišeniji zahtev koji pred sebe treba postaviti. Aikido nije samo skup poluga i bacanja kojim se protivnik može što efikasnije neutralisati i povrediti. Aikido je sistem koji je ideju viteškog nadmetanja i visokih moralnih vrednosti kojima je težio svaki samuraj postavio kao imperativ. Ideal čojstva ili zaštite drugog od sebe postavljen je ravnopravno uz ideal o junaštvu. 
