Juče je bio ponedeljak, 29. novembar 2010, a za vikend: tajkuni se ponovo zezali na račun predsednika Republike Srbije; Krka, opet za dogodine, odgodio povećanje penzija; Mrka, za onu tamo godinu, odložio završetke koridora; Koštunica, sa sve " planom 21 ", privremeno izašao iz dobrovoljnog izgnanstva; " Partizan " razvalio " Metalac "; sindikalci, posle miropomazanja kod premijera, odlučili da " vode ljubav, a ne rat "; a svi oni i mi ostali što pamtimo SFRJ, bili smo pomalo nostalgični.
" Dvadeset deveti " je onomad, osim otvaranja sezone svinjokolja, značio i mini-odmor, a nama, poreklom od preko Drine, kad je 25. novembar, Dan državnosti BiH iliti zasedanja ZAVNOBIH-a, padao, recimo, u četvrtak, slavlje je trajalo i po nedelju dana. Ovi mlađi danas mogu samo da nam zavide i da nas mrze, jer je iz one pesme " Zabranjenog pušenja " i danas sve više nego aktuelno, osim, na žalost, " crvenog slova " u kalendaru:
... Danas je Dan Republike / I stari je popio malo / Na televiziji Lepa Brena /
I stari se sjeća ratnih vremena.
Da bi danas bilo bolje / Oni su poturali svoja pleća / Gazili hladne rijeke /
Jeli koru s drveća.
Žao mu je što neki misle / Da je život negdje drugdje / I ne sanja se više stari san /
Čekaju pasoš da odu van.
Danas je dan, Dan Republike / I stara kaže: " Dragane, šuti " / " Skrati jezik, mogu te čuti ".
Danas je Dan Republike / I stari se sjeća ratnih dana / Žao mu je što se ni klinci /
Više ne igraju partizana.
Danas svako zna / Da je glava samo jedna / Danas svako zna / Pred kim pasti na koljena.
Danas je Dan Republike i stari kaže / " Otvorite prozore ", pijan je i čini mu se / Da logorske vatre u daljini gore.
Danas je dan, Dan Republike / I stara kaže: / " Jesi l ' normalan, Dragane / Zatvaraj prozore, ne radi grijanje "...
Juče se navršilo i 69 zima od bitke na Kadinjači, a spikerka srpskog parlamenta je u knjigu utisaka - iz Vukosavljevićeve strofe koja glasi: " Rođena zemljo, jesi li znala / tu je pogin ' o bataljon ceo; / crvena krv je procvetala / kroz snežni pokrov, hladan i beo. / Noću je i to zavej ' o vetar. / Ipak, na jugu vojska korača " - upisala stih " Pao je 14. kilometar, al ' nikad neće Kadinjača ".
Dok se slavio Dan Republike, slavili smo podrazumevajući da slavimo datum sa grba bivše nam države: 29.11.1943. Drugo zasedanje AVNOJ-a u Jajcu. Onda, kada je ta država izrešetana spolja i iznutra, ovde su nam objašnjavali da mi, zapravo, proslavljamo neku sednicu iz 1944. ili 1945, održanu u Beogradu, a ne neke tamo Plivine vodopade u prestonici srednjevekovne Bosne. A ko pa sad prazniku da gleda u ličnu kartu?
U rezervnoj mi domovini, pak, ZAVNOBIH od 25.11.1943, u Republici Srpskoj (iako je Mrkonjić Grad, gde je ovo zasedanje održano, baš u njoj) ne obeležavaju, već se tamo, za ovaj Aranđelovdan, kao državna slava, slavio " Sveti Dejton ", odnosno datum potpisivanja Mirovnog sporazuma za BiH. U većem delu Federacije BiH, ne slavi se Jajce, već Mrkonjić Grad (nazvan, inače, po kralju Petru I Karađorđeviću koji je ovuda vojevao pod imenom Petar Mrkonjić), kao i dan jednostranog proglašenja nezavisnosti BIH, dok se u drugom delu tog entiteta ne slavi ni prvo ni drugo ni treće, već nešto sasvim četvrto.
Nisam protiv praznika, makar i nametnutih. Dapače.
Juče je bio i rođendan simbola desne Srbije, Matije Bećkovića i Vuka Draškovića. Pa se nešto setih. O svačemu su ovde vlastodršci pitali građane. Od referendumske ujdurme 1990. sa sugestibilnim odgovorom " prvo Ustav, pa izbori ", preko referenduma o državnim simbolima smišljenim s ciljem da " Marš na Drinu " ili " Vostani, Serbie " pobedi " Bože, pravde "; do, neposredno pred bombardovanje 1999, licemernog pitanja građanima da li su za ulazak stranih trupa u Srbiju...
O svemu su, dakle, građani u ovoj zemlji pitani, osim o tome da li prihvataju da im se ukinu neradni dani za Dan Republike, a silom nametnuta republika zauvek ostavi u amanet.
Hajde što ćute republikanci i crveni svih nijansi, ali što ćuti Srpski pokret obnove, nekoć toliko dičan na svoj monarhizam? Da li je jedno ikebana ministarstvo važnije od dve decenije zaklinjanja " Bez kralja, ne valja "?
