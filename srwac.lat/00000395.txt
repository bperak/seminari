25 / 03 / 2009
Treća omladinska konferencija
' ' Zajedno ka viziji ' ' naziv je treće omladinske konferencije koju je danas organizovalo Ministarstvo omladine i sporta uz učešće ključnih donatora i partnera iz civilnog sektora. Pregled i razmatranje dostignuća u prethodnim mesecima, predstavljanje aktuelnih lokalnih omladinskih projekata, te rada opštinskih kancelarija za mlade, tematska analiza nacionalnog ' ' Akcionog plana za mlade ' ', najava sledećih konkursa koje organizuje Ministarstvo omladine i sporta kao i početka rada na Zakonu o mladima - samo su neki od segmenata koji su obrađeni na ovoj konferenciji. Za više detalja pogledaj sajt www.mos.sr.gov.yu.
24 / 03 / 2009
Završno igranje omladinske predstave
Grupa mladih volontera iz Jagodine, uz podršku CDER-ovih trenera osmislila je i uigrala predstavu sa edukativnim porukama koje se odnose na preveniranje sociopatogenih kriznih reakcija kao što su konzumiranje narkotika, seksualni odnos bez zaštite i alkoholizam u porodici. Ova predstava do sada je igrana 8 puta, pred oko 2.000 mladih: jednom u Požarevcu u sklopu projekta promovisanja volontiranja, dva puta u Jagodini, i po jednom u Paraćinu, Rekovcu, Ćupriji, Svilajncu i Despotovcu kao promotivna aktivnost na projektu ' ' Akciona omladinska mreža ' '. Oba projekta podržalo je Ministarstvo omladine i sporta. U utorak 24. marta predstava je igrana poslednji put u Plažanima (Opština Despotovac), pred učenicima srednje tehničke i osmacima iz lokalne osnovne škole. Iako je scenario i čitavo izvođenje povereno mladim volonterima, predstava je od onih koji su je gledali ocenjena kao delo sa zavidnim kvalitetom u privlačenju pažnje mladih i prenošenju poruka kroz vršnjačku edukaciju. Predstava ' ' Moja priča ' ' više neće biti igrana po ovom scenariju i sa istim glumačkim sastavom, ali CDER planira da model vršnjačke edukacije kroz dramu i dalje razvija i koristi u svojim projektima.
Omladinska akcija u Plažanima
Iako jedno od mesta sa dugom i slavnom tradicijom, Despotovac danas nema ni jednu salu u kojoj bi mogli da se predstavljaju kulturno zabavni sadržaji. Sportska sala, kulturni centar sa obrušenim krovom, i par kafića sa ograničenom ponudom... - jesu ono što mladim Despotovčanima stoji na raspolaganju kao prostori u kome treba da zadovolje svoje socijalne potrebe. Prirodno, jedan od prioriteta lokalne strategije brige o mladima upravo se odnosi na otvaranje Omladinskog centra, prostora u kome će mladi moći da organizuju i sprovode sadržaje zanimljive mladim ljudima. Budući pretežno ruralna bez jakog urbanog jezgra, ova opština da bi održala vitalnost takođe mora da obezbedi i minimalan kvalitet društvenog života mladih na selu. Obe dimenzije problema, CDER tim je imao u vidu kada je uz veliku podršku loklane samouprave, orgnizovana akcija u selu Plažani nadomak Despotovca kojom se istovremeno evocirao problem prostora za omladinske programe i način da se mladima u ruralnoj zajednici pruži prilika da kroz vršnjačku edukaciju poput one u predstavi ' ' Moja priča ' ' dobiju priliku za razvojem socijalnih kompetenci u rizičnim situacijama odrastanja. Pomenuti program u Plažanima sproveden je uz logističku podršku Opštine Despotovac i finansijsku podršku Ministrstva omladine i sporta.
23 / 03 / 2009
Mladi volonteri Paraćina okupljeni u Volonterskom klubu pri NVO " Dečiji vidici ", jedna od najaktivnijih omladinskih volonterskih grupa u zemlji, u nedelju 22. marta organizovali su još jednu omladinsku akciju. Ovog puta akcija je bila u okviru projekta ' ' Akciona omladinska mreža ' ' na kome su CDER i Dečiji vidici partneri a koji se sprovodi na području Pomoravskog okruga uz finansijsku podršku MOS-a. Akcija pod nazivom ' ' Uključi se, jer tiče se svih nas ' ' sastoji se iz dva dela: humanitarne zabave na kojoj su prodajom ulaznica prikupljena simbolična sredstva i potonjom zabavom koju Paraćinci organizuju zajedno sa ' ' Hraniteljskim klubom ' ' - na kojoj će se družiti sa decom i mladima smeštenim u hraniteljske porodice. Paraćinci su želeli da svoju zabavu organizuju pod maskama tako da su pored druženja i ovom prilikom pokazali svoje kreativne sposobnosti. Osim altruizma i izdržjlivosti u večernjim ludorijama, Paraćinci - kostimirani indijanci, meksikanci, bolničarke i ostali - dokazali su i da je kreativna strast otporna na martovski mraz i kišu. Maskenbal u trajanju od 20 do 24 h, organizovan je u kafiću ' ' Fontana ' ', u akciju su se uključili i đački parlamenti, a CDER je obezbedio logistiku ovog događaja.
20 / 03 / 2009
Net party
Jedinstvena na Balkanu, jedna od tri u Evropi, Škola za muzičke talente sa internatom smeštena je na periferiji Ćuprije. U ovoj školi osamdesetak učenika s područja cele Srbije, pohađa specijalni nastavni program za muzičke talente osnovnoškolskog i srednješkolskog uzrasta. U Opštinskoj strategiji brige o mladima, učenici ove škole prepoznati su kao veliki resurs sa kapacitetom da kreativno utiču na javni život zajednice i šireg regiona. Međutim, istovremeno ova deca i mladi ljudi, i pored raskoši sopstevnih potencijala žive na margini društvenog života - podjednako ne pripadaju lokalnoj zajednici iz koje su potekli, kao ni ćuprijskom životu mladih za koji su odviše drugačiji da bi se uklopili... Predstavljeno stanje stvari bilo je povod da CDER u dogovoru sa đačkim parlamentom Škole za muzičke talente, kao javni događaj na projektu ' ' Akciona omladinska mreža ' ' obebedi logistiku za omladinsku žurku koja je kroz druženje i zabavu uspostavila i ojačala vidljivost i saradnju između mladih iz škole, same Ćuprije, Paraćina i Jagodine. Gosti zabave danas održane u Ćupriji pod nazivom ' ' Net party ' ' bili su omladinski aktivisti upravo iz susednih opština.
