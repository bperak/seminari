Studenti koji su za vreme festivala u Guči preko omladinske zadruge radili na štandovima Srbija-festa ojađeni su za oko 450.000 dinara jer im, i pored zakonske obaveze od sedam dana, zarađeni novac nikada nije isplaćen
Firma Event grup, koja je organizator i osnivač projekta Srbija-fest, sklopila je ugovor sa 30 studenata preko omladinske zadruge Bulevar. Svakom od njih za šest dana rada trebalo je da bude isplaćeno po 15.000 dinara. Međutim, prema rečima studenata, i pored toga što nisu dobili novac, po dolasku u Guču bili su bukvalno izrabljivani i prinuđeni da rade 15 sati dnevno, i to poslove koje im niko nije ni spomenuo
- Darko Ivanović, vlasnik Event grup, u Beogradu nam je pričao jedno, a kada smo stigli u Guču, ispostavilo se da je sve bilo totalno drugačije uzrujano priča Slaviša Zdravković.
Prvobitni dogovor je bio da studenti rade osam sati kao prodavci na štandu i da po potrebi dopunjuju štand robom. Međutim, dočekali su ih potpuno prazni štandovi i šleper dugačak 16 metara, iz kojeg su morali da istovare ogromne palete sa pićem i hranom. Ta količina je trebalo da zadovolji potrebe posetilaca tokom svih šest dana Guče Neki su se pobunili i rekli da neće da rade ono za šta nisu plaćeni, na šta im je Ivanović odgovorio: Ima da radite sve dok ne isplatite dnevnice koje ste pojeli
- Šleper je stigao oko jedan čas posle ponoći, a Ivanović nam je rekao da ga do ujutru moramo istovariti kako znamo i umemo i da sva roba mora biti složena na štandovima jer dolazi ministar poljoprivrede. Kada je video da je fizički neizvodljivo da do ujutru sve istovarimo, besno je rekao da mu pravimo više štete nego koristi i da će sada morati da potplati vozača šlepera da ostane dok se posao ne završi priča Srđan Marković.
Iako im je Ivanović rekao da će se hraniti po principu što mi jedemo, jedete i vi, organizatori su se bahato provodili po restoranima i pravili cehove i do 100.000 dinara za veče, dok su studenti za 15 sati fizikalisanja bez pauze dobijali dva mizerno mala obroka, uz napomenu da čuvaju plastične viljuške i noževe, jer druge neće dobiti
Studentima su u omladinskoj zadruzi rekli da je tužba protiv organizatora podneta i da više ništa ne zavisi od njih. Pokrovitelj projekta Srbija-fest je Ministarstvo poljoprivrede, koje je, kako nezvanično saznajemo, izdvojilo oko 20 miliona dinara, a sve radi promovisanja ruralnih potencijala Srbije, jer su se na štandovima prodavali domaći proizvodi.
Morali da igraju i pevaju
Prema rečima Blagoja Bojića, jednog od prevarenih studenata, zbog previsokih cena proizvoda prodaja na štandovima Srbija-festa bila je loša, pa je Ivanović smislio neverovatan način da zaradu poveća.
- Naterao je tri studentkinje da pevaju, a nama je rekao da igramo i aplaudiramo da bi privukao potencijalne kupce ogorčeno je izjavio Bojić i dodao da je Ivanović devojkama obećao i kupaće kostime da bi mogle da učestvuju u takmičenju u valjanju u blatu, ako mu plan sa pevanjem propadne.
Ivanović: Ministarstvo me prevarilo
- Novac će im biti isplaćen tokom nedelje kratko je odgovorio Darko Ivanović, vlasnik Event grup, za Kurir i dodao da je Ministarstvo na ime projekta njegovoj firmi uplatilo samo 100.000 dinara, a ne 20.000.000, kako se spekulisalo u medijima, tako da se on nimalo ne oseća krivim zbog neisplaćenih zarada.
Prema njegovim rečima, isplate studentima kasne zato što on mora da obezbedi sopstveni novac, što nije planirao.
