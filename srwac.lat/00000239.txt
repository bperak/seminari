Pripreme i stav
Primary tabs
Stav
Ono što je iza svake komunikacije, ono što informacijama daje težinu ili lakoću, ono što se ne vidi ali utiče na skoro sve što kažeš jeste tvoj lični stav. Ti imaš stav o sebi, o svojoj porodici, o svom okruženju, o svom poslu, politici, roditeljima, stilu odevanja i programima na televiziji. Tvoj stav je nešto što svaku tvoju rečenicu dopunjuje strašću, dosadom, dinamikom...
Prvo što klijent vidi jeste tvoj stav prema poslu, prema onome što radiš. Prvi utisak se stvara na osnovu tvog stava. Ako nešto vrlo dobro znaš, ako vladaš materijom, onda je i tvoj stav čvrst nepokolebljiv. Stav se prepoznaje po govoru tela, intonaciji, visini glasa, jasnoći rečenica koje govoriš, energiji koju isijavaš i usredsređenosti misli.
Stav je ono što određuje kako će svi ostali detalji pri prodaji da se poklapaju i traju. Tvoj stav treba da bude jasan i definisan. Sve što kažeš, sve što ponudiš i pitaš obojeno je stavom. Kvalitet stava se formira s vremenom, najčešće je uslovljen tvojim intimnim odnosom prema samoj kompaniji ili proizvodu, odnosno, koliko si se temeljno pripremio. Ako prodaješ sebe, onda je uslovljen odnosom prema samom sebi. Vera u viziju kompanije ili upotrebnu vrednost proizvoda. Vera se takođe razvija kroz vreme, najčešće se pojačava kada si aktivan a smanjuje se s pauzama u radu i postepenim gašenjem interesovanja. Takođe, znatno utiče i to koliko često posećuješ sastanke, seminare, velike skupove u organizaciji kompanije koju zastupaš. Praktično, ako si veoma aktivan, posećuješ seminare i sam upotrebljavaš usluge ili proizvode firme, onda je tvoja vera veoma visoka, što će znatno poboljšati kvalitet rada i povećavati mogućnost pozitivnog ishoda prodajnog razgovora. Ako si neaktivan, lenj i pasivan, vera se smanjuje i stav je blizu tačke očaja, i u ovom slučaju garantujem ti odbijanje i neuspeh. Sve je povezano i ništa nije bez razloga. Nemoj pokušavati da menjaš stav nego radi na veri. Povećaj veru tako što ćeš sam biti deo pokretačkog točka kompanije, koristi proizvode, posećuj seminare i tvoj stav će se drastično promeniti.
Naravno, sve ima svoj rok trajanja i zato prati kod sebe nivo motivisanosti. Nemoj raditi praznih osećanja, bez vizije i bez cilja. Nećeš nikad prodati sebe ako nisi ponosan na sopstvene podvige i nemaš unutrašnje zadovoljstvo. Kad izgubiš samopouzdanje, predlažem da staviš na papir sva dostignuća i priznanja koja si dobio u životu. Zapiši sve diplome, podvige, situacije, okolnosti, sve što govori lepo o tebi. To traje nekoliko minuta, ali osetićeš kao da si dobio dodatni adrenalin. Shvatićeš da nisi još za bacanje; s takvom psihologijom će te svako prihvatiti. Skupi kolekciju kratkih filmova za motivaciju, pesme koje te moralno podižu i ako treba svaki dan ih slušaj, gledaj. Svesno gradi svoju veru, žudnju i strast. Prilikom svake profesionalne motivacije pušta se jedna pesma na svakoj pauzi, na početku predavanja i ta jedna pesma se vrti ceo dan. Ta pesma se stručno zove udica. Svi prisutni će posle izvesnog vremena kada čuju tu pesmu obnoviti energiju koju su tad na motivaciji dobili. Najbolje je kombinacija filma i muzike, jako moćna alatka. Generalno svi sportisti koriste ovaj metod da dobiju dodatnu inspiraciju za izazove. Odvoji sve ove pesme i filmove u poseban deo memorije i slušaj svaki dan, svako jutro, pre poslovnih sastanaka, pre nego što odeš u grad. Kupi mp3 čitač i nosi ga sa sobom gde god ideš.
Stav je usko povezan sa odnosom prema kompaniji i prema sebi. Kad naučiš da poboljšaš kvalitet stava, onda si naučio jednu veoma važnu lekciju. Koristićeš ga svakodnevno u svakom domenu života veoma uspešno.
Pripreme
Priprema je deo prodajnog razgovora koji se najviše potcenjuje generalno. Priprema ne znači da ćeš nervozno hodati gore-dole po stanu i ubeđivati sebe kako radiš ispravnu stvar. Priprema je nešto mnogo složenije i ozbiljnije. Sujeta i strahovi će ti govoriti da ti ne treba vežba, istraživanje ili kalibriranje samopouzdanja. Ti si toliko dobar da možeš na prazan stomak svaliti sva teška jela prodajnog razgovora. Zapitaj se zašto je toliko neuspešnih u svetu poslovanja? Lako je pretpostaviti, sujeta ih je pojela. Toliko su pametni da njima ne treba priprema, motivacija, stav. Oni su sjajni takvi kakvi jesu i trajaće koliko i mleko u frižideru. Ti? Samim tim što čitaš ovu knjigu pripadaš grupi koja će ipak malo posvetiti pažnje i sitnim detaljima, prosto želiš da postaneš bolji, što je i krajnji cilj svega što radiš. Čitanje ove knjige spada u pripremu. Priprema je naoružavanje alatima, potrebnim i nepotrebnim. Priprema je podizanje frekvencije tela, podizanje samopouzdanja i sakupljanje podataka koji ti mogu i ne moraju zatrebati u razgovoru. Na kraju krajeva, najbolji primer su sportisti. Ono što vidimo na televiziji je njihov prodajni razgovor, a možeš zamisliti koliko vremena su posvetili pripremama.
Ako si amater i kreneš da radiš bez alata, bez pripreme, bez stava, samo sa nekim osnovnim informacijama o kompaniji ili proizvodu, rezultat će biti ponižavajuće iskustvo, isto kao kad bi danas otišao na svetsko prvenstvo u atletici i krenuo na trku na 100 m. Ne da će te pobediti nego će te i poniziti do te mere da ti više nikad neće pasti na pamet da trčiš niti bilo šta slično.
