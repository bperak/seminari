Gost ovog broja biltena je Dušica Marić, jedna od učesnica projekta Dnevni boravak u Domu za odrasla invalidna lica, koji finansira engleska humanitarna organizacija DFID. Dušica je rođena 16.06.1954. godine u Gornjem Milanovcu. Umetnički talenat usmerila je na izradu nakita i ostalih rukotvorina. 1995. god. nastaju prvi zdravstveni problemi sa nesvesticama, pa 1999. sa hodom, da bi do aprila 2001. bila lečena od lumboišijalgije, a od aprila 2001. godine Dušica je u stalnoj borbi sa Multipleks sklerozom, krajnjom dijagnozom od 2001. godine. Samohrana je majka sina Nemanje, uspešnog studenta i sportiste.
Pogledi: Puno životnih iskustava nosiš sa sobom, a uz to i veliki talenat za umetnost. Ovo je prilika da nam kažeš nešto više o sebi. Dušica: Pre nego što sam se razbolela, bavila sam se privatnom delatnošću, tj. izradom umetničkih predmeta (nakita, keramike, tkanjem, izradom lutaka). Na Korčuli sam izučila zanat izrade nakita od poludragog kamenja i srebrne žice, koji sam tamo izrađivala i prodavala. Ovo je postalo moje osnovno zanimanje, a i razlog napuštanja Pravnog fakulteta. Nakit je rađen po modelima starog srpskog nakita u modernom izdanju, a od Republičke i Savezne komisije priznat kao narodna rukotvorina. Od 2001. godine, kada mi je postavljena dijagnoza MS sam u penziji, a svoje iskustvo u radu prenosim kroz edukaciju, ljudima sa invaliditetom u udruženjima, kao i u radu sa decom ometenom u razvoju.
Pogledi: Kakvi su tvoji utisci o našoj kući, tj. o Domu i načinu življenja u njemu? Dušica: Što se tiče ljudi koji žive u Domu imam dosta pozitivno mišljenje, a ono proizilazi iz količine energije, koju sam osetila u tim ljudima i koju treba pokrenuti kroz edukaciju i rad i to smatram osnovnim zadatkom zaposlenih u Domu. Ono što je zajedničko osobama sa invaliditetom u Domu i onima van njega jeste pasivnost i samosažaljenje, što se može prevazići zajedničkim radom ovih ljudi sa jedne i osoba koje sa njima rade i društva, sa druge strane. Smatram da su korisnici Doma u procepu između prezaštićenosti i svog izbora da budu pasivni. Upravo zbog toga treba podržati one ljude koji su aktivni, kako se ne bi utopili u većinu.
Pogledi: Aktivan si učesnik projekta dnevnog boravka, koji se realizuje u našem Domu. Koliko su se tvoja očekivanja ispunila i šta bi se, po tvom mišljenju, trebalo menjati u narednom periodu? Dušica: Očekivala sam mnogo više, upravo zbog moje procene da postoji energija koja se može iskoristiti. Mislim da je ideja otvaranja Dnevnog boravka sjajna i morali bi je nastaviti, jer bi prekid dnevnog boravka i neuključenje osoba sa invaliditetom predstavljao neispunjenje plana, koji se odnosi na edukaciju i osposobljavanje osoba sa invaliditetom. Moje mišljenje je da Dom treba da uključi što veći broj osoba sa invaliditetom, kako iz Beograda tako i iz cele Republike, kroz kontakte i druženja sa udruženjima, a u cilju razmene iskustava i uspešnije saradnje. Dom bi morao sve svoje snage usmeriti na medijsko plasiranje ideje Dnevnog boravka, kako bi to stiglo u svest ljudi van Doma.
Pogledi: S obzirom da živiš sa svojom porodicom, iz tvog ugla, kakvi su pogledi na osobe sa invaliditetom? Dušica: Primetila sam da su korisnici Doma mnogo samostalniji od osoba sa invaliditetom, koji žive u okviru porodice, jer su rasterećeni pritiska: porodice, okruženja, arhitektonskih barijera, te se ljudi ovde osećaju slobodnije od ljudi koji su van Doma. Depresija, koja vlada među osobama sa invaliditetom van Doma u Domu nije prisutna. Ono o čemu se ćuti, jeste to da su neke osobe sa invaliditetom van Doma psihički maltretirane i izložene mnogim pritiscima. Malo je osoba sa invaliditetom, koji žive u okviru porodice, a koji kontaktiraju sa spoljašnjim svetom, dok vi u Domu, kroz razne oblike aktivnosti ipak, komunicirate sa društvom. Smatram da je razlog nedolaska ljudi u Dom, kako predrasuda i strah da je Dom nešto strašno, tako i mišljenje drugih ljudi kada čuju da oni dolaze u Dom.
Pogledi: Tvoja poruka za sve nas Dušica: Želim da se podrži Dnevni boravak i edukacija osoba sa invaliditetom, a ono što mi moramo da uradimo, jeste to, da dokažemo da možemo uraditi mnogo više nego što društvo misli da možemo.
