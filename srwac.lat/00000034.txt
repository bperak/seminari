Ako se imaju na umu uprošćene - i posebno politički intonirane - predstave o šiitima i sunitima, knjiga o " proročkoj filozofiji " će biti iznenađenje. Upoznati jednu misao " daleko od bilo kakvog ekstremizma ", kako G. Vafei naglašava, i ostaviti po strani " pitanje vere i pravoverja ", kako to podvlači Ž. Lazović u predgovoru, je odavno prava potreba, posebno kada je reč o islamskoj filozofiji. Ta je misao ovde i ne slučajno određena kao proročka - izvire iz Korana - i islamska, a ne kao arapska u užem smislu reči. Islamska misao i njene korelacije sa filozofskim nasleđem semitskog kulturnog i civilizacijskog kruga naroda odavno su svojevrsni izazov - nedavno je publikovana i knjiga A. S. M. H. Tatabaia Ši ' a u islamu, Zagreb 1989, koja pomaže širenju znanja o islamskoj misli. Od A. Korbena najozbiljniji se pristup i mogao očekivati - učenik glasovitog Luja Masinjona je ime u toj oblasti - i ovo je samo nekoliko poglavlja njegovog obimnog dela već objavljenog na našem jeziku - " Veselin Masleša ", Sarajevo 1987 - dobro poznatog u svetu. Religijsko i filozofsko nasleđe naroda pomenutog semitskog kruga je mnogo sličnije nego što se uobičajeno misli i što se često i namerno smeće s uma u nekim prikazima. Narodi " knjige ", odnosno narodi koji pripadaju krugu monoteističkih religija na filozofskom planu se - između ostalog - prepoznaju i po toj providencijalnoj crti u svom načinu poimanja sveta i čoveka. Da bi se u širem filozofskom smislu moglo govoriti o ovoj knjizi valja imati na umu jednu Korbenovu napomenu metodološkog tipa. " Zbog toga je proročka filozofija " - kaže on - " šiitskog islama svedok koga naša vlastita filozofija treba da sluša da bi razmišljala o sebi samoj. " To se ne može činiti drugačije i filozofski ozbiljno bez hermeneutičke metode kojoj je Korben privržen i on sledi tokove u islamskoj misli na široj civilizacijskoj ravni, pri čemu posebno ističe polazišta bitna za to. Islam je u tom smislu drugačiji i u pomenutom semitskom krugu naroda - u njemu nema " posrednika ", odnosno Crkve i sveštenstva, vrhovnog učiteljskog autoriteta - recimo pape - niti sabora koji definišu i redefinišu dogmu. U gnoseološkom smislu ulogu dobija srce koje " misli ", a imami su nadahnuti ljudi koji sebe vide na pravom putu gnose, odnosno poimanja sveta i prenošenja smisla religijske poruke. Ako novine ima, ona je u pojmu " skrivenog imama " koji je drugo ime za mislioca. Ovi " puritanci " - posebno iz persijskog kruga - ostavili su iza sebe prikaz životinja i čoveka i " arabeske " koje su prepoznatljivi momenat te kulture. Intelekt nije naravno isključen, ali se razlikuju " stepenice " kojima se ljudska misao uspinje do punog saznanja. Druge karakteristike tog islamskog filozofskog postupka nisu manje važne - one su ono gde se islamska misao i spaja i odvaja od druge. Šiizam je u tom smislu i sasvim određena misao - rekli bismo i sistem - i veliki krug u opšteljudskoj misli. Misaoni subjekat je u nekoj vrsti metaistorije, ne prepoznaje se u istorijskoj hronologiji, okrenut je eshatološkom planu. U tom smislu šiitski mislioci daju pojmu vremena drugačiji znak i predznak u odnosu na hrišćane i ljude Zapada u širem smislu reči. Ako se shema još više uprosti može se učiniti da je sve bez većih problema. Ako je, na primer, jednom bio božji Poslanik sve je u " knjizi " i ne može biti drugog poslanika. Čini se da je sve u prošlosti kojoj se čovek mora vraćati i slediti u njoj ono večno i proročko. Stvar je u tome - i novina je u tome - što šiitski mislioci ne uprošćavaju stvari i problem postavljaju filozofski drugačije i izazovnije. Ako je gnoseološki stav jednom izabran i sadržan u prošlosti, valja imati na umu ono najbitnije u šiitskoj misli - prošlost na koju se misli je " prošlost koja tek treba da dođe ". Tu se upravo i otvara polje filozofske kreacije koja je imanentna filozofiji uopšte. Onaj " skriveni imam " ide tragom savršenog, totalnog čoveka i to je ona tačka na kojoj se ovo bogato filozofsko nasleđe dodiruje s hrišćanskom, odnosno filozofijom Zapada. U tom smislu se koncepcija tog subjekta oličenog u " skrivenom imamu " bezmalo poklapa s vizijom Parakleta, odnosno Duha svetoga koga i Hristos - Jovan 14.16. - pominje u istom smislu i značenju. Reč je ne o nekom uobičajenom tumaču ili egzegeti koji se naslanja na određenu sumu znanja, već o misliocu koji doziva - i traži - Utešitelja ili Duha koji će jednom doći kada ljudsko srce i ljudski um prođu sve " stepenice " koje do sada nisu ishodane. Tu se šiitska metoda odvaja od sunitske, ali i od tradicionalnog zapadnog hrišćanskog poimanja. Hrišćani imaju " istorijsku svest ", odnosno znaju vreme kada se Tvorac umešao u istoriju, ali i šiiti koji razmišljaju u metaistoriji i " proročki " na istom su poslu filozofskog promišljanja sveta i njegove tajne. Korbenova knjiga - i u ovom skraćenom obliku - je ozbiljan pokušaj da se problemi filozofske baštine čitaju komplementarno. " Skriveni imam " može da bude i laik, odnosno to je mislilac koji ne posustaje na putu saznanja. U tom smislu i nije - barem ne u filozofskom i civilizacijskom smislu - bitno ono što ističe povremeno jedna određena struja da ona recimo jedina " ispravno " shvata Koran, bitna je neposustala filozofska refleksija. Šiitska islamska misao o toj refleksiji govori i vekovima daje filozofske rezultate koji su - koliko god bili drugačiji od zapadnih - jedna " stepenica " na gnoseološkom kraljevskom putu ljudskoga uma. I u tom smislu će knjiga biti dragocena i stručnjaku i laiku koji nastoje da spoznaju više 
