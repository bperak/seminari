Most ljubavi u Vrnjackoj Banji 
U osvit Prvog svetskog rata u Vrnjackoj Banji, dok još rat ni slutili nisu, zavoleli su se učiteljica Nada i srpski oficir Relja. Zavoleli se i jedno drugom obećali. Bila je to ljubav o kojoj su svi pričali, koja je plenila pažnju svih Vrnjčana. Ali, došao je rat sa svim užasima koje sobom nosi. Relja odlazi u Grčku na ratište. Odlazi da se više nikad ne vrati, zbog prelepe Grkinje u koju se zaljubljuje te raskida zaruke sa Nadom. O njegovoj daljoj sudbi legenda ne kazuje ništa, ali zato Nadinu sudbinu zna svaki Banjčanin. Zbog prevelike tuge ona svakim danom kopni i naposletku umire, mlada i nesrećna. 
Devojke potrešene Nadinom sudbinom, u želji da sačuvaju svoju ljubav, na katance ispisuju svoja imena i imena svojih dragana i vezuju za ogradu mosta koji je bio omiljeno sastajalište Nade i Relje a ključeve simbolično bacaju u reku. 
Došli su novi ratovi i nova stradanja. Priča je bila zaboravljena a običaj devojaka da vezuju svoju ljubav se izobičajio. Sve dok Desanka Maksimović, po pričanju starih meštana, u jednoj od mnogih poseta Vrnjackoj Banji nije saznala za ovu tragičnu priču i inspirisana njome napisala jednu od svojih najlepših ljubavnih pesama: Molitva za ljubav. 
Iako smo skloni zaboravu ova priča ipak nije zaboravljena; a da bi produžili njen život mladi parovi su nastavili tradiciju vezivanja svoje ljubavi, a most u VRNJACKOJ BANJI nazvali Most ljubavi. 
Molitva za ljubav 
Brzo kao kratkovečne cveća liske i ova ljubav staće da se kruni i drobi: žedan je zaborava tamni vir. O, bože, drugi ti se mole za sreću i mir, a ja: sačuvaj u srcu mom, zarobi, jučerašnjeg dana nestalni pram. 
Zaklopi dušu moju sad ko zlatnu skrinju, načini je ljubavi hram. O, duša moja ne moli sreću za se - sve dosadašnje radosti nek se snište - ali pobožno ona od tebe ište da dan se ovaj od strašnog brodoloma spase. 
Bez pomoći tvoje povenuće sve brzo kao bulka u zrelome žitu i lanu. O, bože ne molim za sreću, za radost, za slast. 
Da bol ovaj ne umre, mene je strah; da oganj sveti što u meni planu ne sagori iznenadno u prah, ne razbukti se prekonoć u strast. 
Meni 
