S T Serbia jedini srpski finalista evropske nagrade za izuzetna IT dostignuća
London, 1. Februar 2010: Proglašeni finalisti evropske nagrade koja se dodeljuje kompanijama za izuzetna dostignuća u oblasti IT-a: The European IT Excellence Awards. Prijave za ovu prestižnu nagradu stigle su iz 26 evropskih zemalja a u finalu su se našle kompanije iz 16 država. Pobednici će biti proglašeni na svečanoj ceremoniji dodele nagrada u Londonu. Sponzori ove mnifestacije su prestižni ICT giganti poput Cisca, IBM-a, Microsofta, Motorole i drugih.
Evropska nagrada za IT dostignuća je jedina pan-evropska nagrada koja se dodeljuje IT kompanijama uz jasno prepoznavanje ključne uloge onih IT kompanija koje se bave softverom i poslovnim rešenjima.
Ove godine među finalistima su se našli Vodafone UK, Level 3 Communications Limited, Citrix, Brocade i drugi. Kao jedini finalista iz naše zemlje izabran je S T Serbia i to u kategoriji sistem integratora za IT rešenja za mala i srednja preduzeća (po evropskim merilima). Kandidati za ovu kategoriju morali su da prikažu suštinsko razumevanje kako uspešne kompanije uz pomoć tehnologije uspevaju da se održe u uslovima današnje konkurencije.
S T Serbia ušla je u finale zahvaljujući uspešnoj implementaciji INFOR WMS (Warehouse Management System) rešenja za vodeću regionalnu logističku kompaniju - Milšped d. o. o. Implementirano WMS rešenje je poslužilo kao podrška projektu realizovanom za softversko praćenje i upravljanje skladištenjem robe za potrebe Dvadeset pete, jubilarne Univerzijade održane letos u Beogradu. Pored toga što se u 15 sportova i preko 200 disciplina takmičilo oko 9 hiljada sportista-akademaca, WMS rešenje, potpuno integrisano sa razvijenom Web aplikacijom od strane S T Serbia. Ovako koncipirano softversko rešenje je korišćeno na više od sto dislociranih objekata širom Srbije kako tokom priprema borilišta tako i za vreme samih takmičenja. Implementirano softversko rešenje obezbedilo je potpuno funkcionalan i stabilan sistem, sa maksimalnim stepenom automatizacije svih poslovnih procesa. Rešenje je omogućilo postizanje visokog kvaliteta servisa koji su zahtevali organizatori Univerzijade. Od strane S T-a, projekat je vodila Olja Lapčević, konsultant za poslovna rešenja, dok je sa strane Milšpeda vođa projekta bio menadžer skladišta, Novak Gvozdić.
Imajući u vidu tešku ekonomsku klimu tokom 2009. godine, postignuti uspesi se mogu smatrati još većim. Kompanije su pokazale vanserijske napore, a visok kvalitet prijava za Evropsku nagradu za IT dostignuća, i veliki rad u njihovom pripremanju, je na žiri ostavio izuzetan utisak. Članovi žirija su iskusni IT stučnjaci, i ono što je, prema relevantnom izvoru, za njih bilo posebno ohrabrujuće je istinska veština i domišljatost prikazana u većini prijavljenih rešenja.
Pobednici će biti proglašeni tokom svečane večere 25 februara 2010 godine u The Tower hotelu u Londonu, a sponzori ovog važnog događaja biće svetska imena u ICT-u kao što su Cisco, IBM, Microsoft, Motorola i drugi. (www.iteawards.com)
Povodom nominacije za ovo prestižno priznanje, Predrag Vraneš, direktor S T Srbije, je izjavio: Dugo i sistematski naši sportisti nam potvrđuju da ne samo da ravnopravno pripadamo porodici svetskih i evropskih naroda, već često i njenom boljem delu. Ovo priznanje je mali doprinos nas iz srpske IT industrije koji pokazuje da je to tako i u nekim drugim disciplinama.
