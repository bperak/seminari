Nastavljena sanacija lozničke deponije 
Lozničko javno komunalno preduzeće " Naš dom " je nastavilo radove na sanaciji gradske deponije smeća koja se prostire na devet hektara. 
Prošle godine sanirana su četiri hektara, a sada se radi na još jednom delu. 
Preduzeće je obezbedilo tri miliona dinara iz svojih izvora, što će, sa 16 miliona dinara iz gradskog budžeta, omogućiti da se do oktobra saniraju još dva i po hektara gradskog smetlišta. 
Sanaciju prva četiri hektara deponije finansirali su Fond za zaštitu životne sredine sa 27 miliona dinara i Gradska uprava sa 25 miliona. 
Deo sanirane deponije je prekriven zemljom, a deo se i dalje koristi za odlaganje smeća, dok ne bude izgradjena nova, regionalna sanitarna deponija. 
Loznica već godinama ima problema s odlaganjem smeća jer gradska deponija ne zadovoljava propisane uslove: nalazi se na neadekvatnom mestu - na obali lozničke rečice Štire, na svega kilometar od prvih višespratnica u Loznici. 
Gradska skupština Loznice je krajem decembra 2010. godine sanaciju deponije poverila preduzeću " Naš dom " i tada procenila da će sanacija koštati 100 miliona dinara. 
Ranije je planirano da izgradnja nove deponije u Loznici i u tri susedne opštine - Ljuboviji, Malom Zvorniku i Krupnju počne 2011. godine, ali je taj rok produžen zbog odlaganja odluke o mestu na kojem će biti ta deponija. 
Skupština Grada Loznice je 9. oktobra 2012. godine odlučila da Regionalna sanitarna deponija bude na Krivića adi, u priobalju Drine, kod sela Lipnički Šor. 
Očekuje se da ove godine bude pripremljena projektno-tehnička dokumentacija za buduću deponiju. 
Zeleni kalendar 
