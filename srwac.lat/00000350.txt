Materije proteinske prirode koje kod genetski predisponiranih osoba - atopičara-izazivaju alergijski odgovor nazivaju se alergeni.
Atopija predstavlja sklonost ka alergijskim bolestima i posledica je određenog genotipa. Da li će se kod nekog atopičara razviti alergijsko obolenje, zavisi od spoljašnjih faktora-izlaganja alergenima, infekciji, aerozagađenju, načinu ishrane. Genetski faktor u nastanku alergijskih bolesti učestvuje sa 35 - 70 %. Najčešći inhalacioni alergeni su grinje iz kućne prašine i poleni trava, drveća i korova.
Osim standardnih, poslednjih godina kao uzročnici alergija sve se više pojavljuju nove vrste insekata, kao što je mala osa, razne vrste lekova ili dodaci u hrani. Hrana je sada bogata emulgatorima, bojama ili dodacima koji koriguju miris i ukus i to su produkti za koje naš organizam nema enzime sa kojima bi ih razgradio, pa se javlja neka vrsta alergije ili netolerancije na te sastojke.
U savremenom društvu, ljudi su izmenili stil života, okolina je sve zagađenija i troši se sve više lekova, a sve su to faktori rizika koji dovode do povećanja broja obolelih od neke vrste alergije. Važno mesto među savremenim uzročnicima alergija ima i stres. Stres sa kojim svi mi živimo danas, okreće naš imuni sistem ka ćelijama koje su sklone alergijama, što u kombinaciji sa genetskom predispozicijama, može da dovede do razvoja alergije.
Epidemiologija. Alergijske bolesti pokazuju stalan trend rasta, posebno u industrijski razvijenim zemljama. Prema podacima Svetske Zdravstvene Organizacije (WHO) one su na četvrtom mestu među hroničnim oboljenjima u svetu.
Najčešće alergijsko oboljenje u svetu je alergijski rinitis od koga u različitim delovima sveta boluje 10 - 25 % stanovnika, sa naročito visokom zastupljenošću kod dece školskog uzrasta i adolescenata (češće kod muškog pola).
Od astme u Velikoj Britaniji boluje oko 3 %, a u SAD oko 5 % ukupnog stanovništva. U našoj zemlji zastupljenost astme kod odraslih je 1 - 3 %, a kod dece 5 - 6 % (dva puta je češća kod dečaka). U 50 % slučajeva astma počinje pre desete godine života, a nešto manje od 50 % obolele dece imaće astmu u odraslom dobu. Učestalost atopijskog dermatitisa, odnosno ekcema i koprivnjače takođe pokazuje rastući trend.
Šta su polenske alergije?
Polenoze ili polenske alergije su sezonske bolesti koje su usko vezane za doba cvetanja alergenih biljaka. Neposredni pokretač alergijskog odgovora je polen različitih trava, drveća i korova koji kod osetljivih osoba dovodi do alergijske kijavice, alergijskog zapalenja sluzokože oka, pogošanja astme i kožnih reakcija.
Postoji korelacija između nivoa polena u vazduhu i simptoma polenske alergije. Senzitivnost pacijenata na alergene u vazduhu definisana je pragom osetljivosti. Za većinu pacijenata prag osetljivosti je sličan (npr. 50 polenovih zrna / m3 vazduha za trave, 20 polenovih zrna / m3 za ambroziju, 30 polenovih zrna / m3 za koprivu, 80 polenovih zrna / m3 za brezu). Pacijenti postaju osetljivi na polen kako sezona napreduje. Ipak prag nivoa alergenog polena koji će izazvati reakciju individualno varira. Osetljivost osobe na polen alergenih biljaka procenjuje se na osnovu veličine kožne reakcije nakon izvođenja PRICK kožnog testa, kao i na osnovu klase specifičnog IgE na dati alergen.
Šta se dešava u organizmu osoba sa polenskom alergijom i koji su znakovi alergije?
Antigeni iz polenovog zrna pri prvom kontaktu sa respiratornom sluzokožom pokreću imuni odgovor tako što podstiću imune ćelije da stvaraju antitela (faza snzibilizacije). Antitela predstavljaju odbrambeni mehanizam organizma, ali kod atopičara ona dovode do neželjenih reakcija. Ovom prilikom nastaju i ćelije imunoloske memorije.
Pri ponovnom kontaktu sa alergenom na koji je osoba senzibilisana, ranije nastala antitela reaguju sa alergenom i dovode do oslobađanja histamina - moćnog medijatora u alergijskom zapaljenju (rana faza alergijske reakcije).
Ovo za posledicu ima kliničke manifestacije alergijskog rinitisa i astme.
Prevencija i lečenje alergije. Kako se zaštititi?
Najidealnije je izbegavati kontakt sa alergenom-primarna prevencija. Pacijentima se savetuje da u sezoni aktuelnih polena odputuju u područje gde je sezona polena na koji su senzibilisani već prošla ili se javlja kasnije. Ova mera je od malog značaja kod pacijenata koji su polisenzibilisani.
Opšte mere podrazumevaju uništenje alergenih biljaka pre sezone cvetanja, samo u slučaju kada je to moguće (korovske biljke).
Pacijentima se savetuju sledeće mere za smanjenje kontakta sa polenom:
Izbegavati boravak na otvorenom od 05 - 10 h ujutro kada je koncentracija polena u vazduhu najveća
Izbegavati boravak na otvorenom tokom suvih, toplih i vetrovitih dana
Izlaziti iz kuće u kasnopopodnevnim i večernjim satima i neposredno nakon kiše
Stan vetriti tokom noći, danju držati zatvorene prozore
Držati zatvorene prozore na kolima tokom dnevne vožnje
Veš sušiti u zatvorenom prostoru
Po dolasku spolja rastresti kosu, umiti se i istuširati i promeniti odeću
Kako bi se pomoglo osobama koje pate od polenskih alergija u periodu cvetanja alergenih biljaka i povećane količine polena u vazduhu, izrađuju se kalendari polena u vazduhu. Ovakvi kalendari pružaju informacije o pojavi pojedinih sezonskh alergena, što lekarima i pacijenima koji boluju od polenskih alergija daje orjentaciju za sprovođenje terapije i samopomoći. Nedostatak ovakvih kalendara je nemogućnost potpuno precizne izrade, zbog promene klimatskih i meteoroloških uslova jednog područja. Preciznost izrade kalendara nekog područja zavisi od sastava biljnog pokrivača, oscilacija klimatskih prilika i geografskih karakteristika terena.
Poleni biljaka ulaze u sastav vazduha kao komponenta organskog porekla. U toku vegetacionog perioda, počev od sredine februara do kraja oktobra u vazduhu se nalazi mnogo polena raznih biljaka. Na broj i sastav polenovih zrna u vazduhu utiču: klima, kvalitativni i kvantitativni sastav biljnog pokrivača, meteorološke prilike i pojedini hemijski faktori. Količina polena u vazduhu je najviša kada je toplo i suvo vreme sa slabim vetrom, a najniža tokom hladnih i vlažnih dana.
U urbanim gradskim sredinama autohtone biljne vrste razvijaju se uglavnom na periferiji grada, a u užem centru grada veće površine nalaze se pod parkovima, drvoredima, nasadima i drugim hortikulturnim oblicima urbane vegetacije. Prema tome u vazduhu iznad gradova mogu se naći poleni kako autohtonih tako i alohtonih vrsta.
