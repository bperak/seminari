Prvi poreznik Srbije na RTS-u
RTS ponedeljak, 04. feb 2013
Novi direktor Poreske uprave Ivan Simič očekuje da će uspeti da promeni odnos poreskih radnika prema poreskim obveznicima. Najavljuje unapređenje rada te institucije, jer je, kako kaže, iste ideje sproveo u delo u Sloveniji, dok je bio na čelu tamošnje Poreske uprave.
U naredne dve godine, koliko bi trebalo da bude na čelu Poreske uprave, novi direktor Ivan Simić očekuje da će uspeti da promeni odnos poreskih radnika prema poreskim obveznicima. Najavljuje uvođenje elektronskog poslovanja i unakrsnu proveru imovine. Gostujući u emisiji Oko, rekao je da je iste ideje sproveo u delo u Sloveniji, dok je bio na čelu tamošnje Poreske uprave. Poreski obveznik je klijent Poreske uprave i države i on se tako mora gledati, kaže prvi čovek te ustanove. Zbog toga se i odnos poreskih radnika prema obvezniku mora promeniti, kao što je učinjeno u Sloveniji. " Poreski obveznik je čovek koji deo svojih prihoda, koje ostvari na slobodnom tržištu mora da uplati u budžet, a to niko ne čini rado. Ako pokušaš da to promeniš i kažeš mu vi ste naš klijent i mi želimo da vam pomognemo da što lakše plaćate porez, onda on to prihvata i gleda drugačije na plaćanje poreza ", rekao je Simič. Kaže da mu niko nije verovao da je to moguće uraditi, ali napominje da će dokazati da je to moguće, bez obzira o kojoj državi se radi. " To znači da radnik Uprave umesto šta hoćeš, kaže dobar dan, šta želite ", objašnjava Simič. Dodaje da je i dok je bio direktor Poreske uprave Slovenije isto govorio tamošnjim radnicima. " Zašto se ljutite i svađate sa poreskim obveznicima? Ako se svađate sa klijentima, onda tu svađu nosite kući, pa se i kod kuće svađate, pa se drugi dan opet tako vratite na posao, i tako svaki dan, a to nije dobro ". Plan je i da se unapredi rad Poreske uprave, a to znači uvođenje elektronskog poslovanja. " Za godinu dana broj elektronskih prijava u Sloveniji se sa pet povećao na 85 odsto. Danas niko u Sloveniji ne ulaže prijavu poreza na dohodak građana, već ljudi dobijaju ispunjene obrasce, pogledaju ih, pa ako je sve u redu, oni ih zadrže i u roku od 15 dana oni postaju rešenje. Ovde se pre neki dan dogodilo da su podnete pojedinačne prijave i to na papiru za 800 radnika. Znači treba podsticati elektronsko podnošenje prijava ", kaže Simič. Veruje da će unakrsna provera imovine dati rezultate i da će obveznici platiti porez, jer je stopa od 20 odsto jedna od nižih u regionu. Simič smatra da neće biti nikakvih političkih pritisaka da se nekom porez oprosti. " Ljudi će prijaviti imovinu, videćemo kolika im je imovina, iz kojih sredstava su je kupili. Na razliku će platiti porez i život ide dalje. Interes svih je da ostanu ovde, nastave sa radom i otvaraju nova radna mesta. Unakrsna procena je rađena i u Sloveniji i pritisaka nije bilo. Ne plaćati porez je loše i zašto bi se neko iz politike zalagao za nekog ko nije platio porez ", kaže direktor Poreske uprave. Objašnjava da su mnoge poreske stope u Srbiji inače manje nego u drugim zemljama. Na primer, porez na dohodak građana u Srbiji je 27 odsto, a u Sloveniji je čak 50 odsto. Kada je reč o doprinosima, Simič objašnjava da ih preduzeća ne plaćaju zato što nemaju novca, a ne zato što to ne žele. Dodaje i da su prava građana veća, ako su doprinosi veći. " Imate države gde su doprinosi na primer 17 odsto, ali mnogi građani nemaju puno zdravstveno osiguranje ", kaže prvi poreznik Srbije. Simič smatra da u narednom periodu ne bi trebalo menjati ni poreske zakone, ni poreske stope, jer njihovo često menjanje otežava poslovanje.
