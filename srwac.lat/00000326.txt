Susreti bibliografa
Susreti bibliografa
Biblioteka je organizator Susreta bibliografa u spomen na dr Georgija Mihailovića, stručno-naučnog skupa posvećenog teorijskim i praktičnim aspektima srpske bibliografije. Posvećeni su uspomeni na dr Georgija Mihailovića, Inđinčanina, lekara po profesiji, ali prevashodno ljubitelja, sakupljača i poznavaoca stare i retke knjige, autora kapitalnog dela Srpska bibliografija XVIII veka.
Susreti bibliografa predstavljaju sumu angažovanja Biblioteke da se u stručnim krugovima i široj javnosti istakne suština i značaj bibliografije, kao izvora informacija i pretpostavke bavljenja bilo kojom naučnom disciplinom, a ujedno da apostrofira mesto, ulogu i važnost tog rada sa istorijskog i nacionalnog aspekta.
Predlog o organizovanju ovakvog skupa potekao je na Saboru bibliotekara Srema, oktobra 1982. godine, u Irigu, a prihvaćen je na Skupštini bibliotečkih radnika Srema u Staroj Pazovi. Konačno, Savet Narodne biblioteke« Dr Đorđe Natošević »doneo je, 27. januara 1983. godine, odluku o ustanovljavanju Susreta bibliografa u spomen na dr Georgija Mihailovića, te su 14. oktobra 1983. godine i održani prvi put.
Do 1987. godine Susreti bibliografa su održavani svake godine, a otada bijenalno, iz objektivnih razloga, uglavnom materijalne prirode.
Najistaknutiji bibliografi, bibliotekari, naučni radnici iz Srbije, Crne Gore, Republike Srpske i Hrvatske, učesnici su ovog stručnog skupa jedinstvenog u nas. Finansira se isključivo sredstvima Opštine Inđija, kao manifestacija od značaja za Opštinu.
Nakon svakog održanog skupa, saopšteni naučni radovi publikuju se u Zborniku radova Susreti bibliografa u spomen na dr Georgija Mihailovića. Neki brojevi Zbornika radova nalaze se u velikim svetskim bibliotekama, kao što je Kongresna biblioteka u Vašingtonu.
Od 1996. godine na Susretima bibliografa dodeljuje se i nagrada za izuzetna dostignuća u oblasti bibliografije i nosi ime Mitrovdanska povelja. Čine je povelja i novčani iznos.
Dobitnici Mitrovdanske povelje su:
Lazar Čurčić
1996. godine
mr Miodrag Živanov
1997. godine
Dušan Panković
1998. godine
Silvija Đurić
2000. godine
akademik Dušan J. Martinović
2002. godine
Vida Zeremski
2004. godine
akademik Miroslav Pantić
2006. godine
Marija Čurčić
2008. godine
akademik Vojislav Maksimović
2010. godine
Na dosad održanim Susretima bibliografa učestvovalo je preko 100 autora, viših knjižničara, bibliotekara, magistara, doktora nauka i akademika, iz svih republika nekadašnje SFRJ, a danas iz Srbije, Crne Gore, Republike Srpske i Hrvatske. Saradnici koji su imali najviše naučnih radova su akademik Dušan J. Martinović, Lazar Čurčić, Dušan Panković, dr Borjanka Trajković, dr Svetlana Mirčov, akademik Vojislav Maksimović, Gordana Biljetina.
Od 2012. godine priznanje koje se dodeljuje za izuzetna ostvarenja u oblasti srpske bibliografije dobilo je novo ime: Nagrada " Dušan Panković ".
Dušan Panković (1928 - 2009) je bio profesor književnosti, bibliotekar, bibliograf, pisac, jedan od utemeljivača Susreta bibliografa, autor brojnih radova iz oblasti bibliografije, među kojima su svakako najznačajniji Bibliografija dr Georgija Mihailovića, Zaharije Orfelin, kao bibliograf, i epohalna dela Srpska bibliografija 1766 - 1850 objavljena u izdanju Narodne biblioteke Srbije i Matice srpske 1982. godine i Srpska bibliografija 1851 - 1879 čiji je prvi tom štampan u ediciji Bibliografije Matice srpske 2006. godine.
