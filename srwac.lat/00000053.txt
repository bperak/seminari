Viziri: Termalni ili Obični?
Kada igrate paintball, masku ne smete da skidate sa lica, jer povrede koje mogu nastati usled udarca kuglice u oko mogu biti fatalne (pogledajte ovde). Da bi mogli da budete precizni i pogodite željenu metu morate imati jasnu sliku. Zato vizir mora da bude čist, bez ogrebotina i ne sme da magli.
Što se tiče ogrebotina i čistoće, to se rešava čišćenjem ili kupovinom novog vizira, ali magljenje je nešto na šta mi ne možemo mnogo da utičemo.
U paintball-u se mogu videti i kupiti razne maske, od onih jeftinih (oko 20 - 30 eur) do skupih (oko 200 eur). Razlika je uglavnom u izgledu, što je manje bitno, i u viziru.
Postoje dve vrste vizira, termalni (thermal lens) i običan (single lens) i razlika između njih je velika. Običan single lens vizir ima samo jedno staklo i presvučen je specijalnim filmom koji služi za sprečavanje magljenja. Kada se taj film spere i vizir počne da magli stalno, možemo uzeti neko sredstvo protiv magljenja i naprskati ga na površinu vizira (prodaje se radnjama auto delova-sredstvo za šorefku). Iako ga prskate i ima na sebi zaštitni film, kada je malo hladnije, a temperatura tela veća od spoljne, dolazi do magljenja. Da bi to sprečili, naučnici su bili prinuđeni da pronađu bolje rešenje. Tako je nastao termalni vizir (thermal lens).
Termalni vizir je po mnogima najbolje rešenje kada je reč o magljenju. Ali i tu postoje viziri čiji se raspon cene kreće od 15 eur pa do 100 eur i više. Jeftini termalni viziri, nisu rešenje problema. Osim što nose naziv Thermal lens ništa ih drugo ne čini mnogo boljim od običnih. Čak su se neke maske, sa običnim vizirom, poput Vforce Shied, pokazale bolje nego jeftine sa termalnim vizirima (JT Radar recimo). Ukoliko želimo da rešimo problem sa magljenjem, tako što ćemo kupiti neku masku sa termalnim staklom, onda treba da kupimo masku poput Dye I4.
Ni tu nije kraj naših problema. Ukoliko dugo igramo paintball i previše se znojimo, u trenutku isparavanja znoja sa našeg lica, para koja se stvara nema gde da ode već se lepi za vizir. Posle nekog vremena, na površini vizira, počinju da se stvaraju male kapljice koje cure niz vizir (kao kada stavite poklopac na šerpu punu vruće vode). Bio on termalan ili običan, ovaj problem može ometati igrača. Zbog toga su na nekim takmičenjima primećene maske sa ugrađenim ventilatorom. Njegova uloga je da paru koja se stvara između glave i vizira, što pre izbaci napolje kroz proreze na masci.
Dakle, zaključak je sledeći:
Nema potrebe bacati pare i kupovati skupe maske ukoliko igrate rekreativno i dosta ste statični. Za scenario je najbolje koristiti jeftine maske tipa Vforce Armor, jer su viziri dostupni, jeftini i brzo se skidaju, čiste i vraćaju.
Ukoliko želite da se bavite ovim sportom ozbiljno, izlazite na speedball takmičenja, onda morate imati masku poput Dye I4.
