EYOF Utreht - Rezultati sportista Srbije - 2. DAN
Završen je drugi takmičarski dan na EYOF-u u Utrehtu, a sportisti srbije nastupili su u atletici, biciklizmu, džudou, gimnastici, košarci, odbojci, plivanju i tenisu.
DŽUDO_Filip Jovanović izgubio je borbu za bronzanu medalju u disciplini do 55 kg iponom u dodatnom vremenu od domaćeg takmičara Tornikea Tsjkadoea. U osnovnom delu meča, oba takmičara su imala po jedan juko, pa je meč ušao u produžetak, gde je Holanđanin pobedio. Pre ove borbe, Filip je savladao Francuza Valentina Simarta, zatim izgubio od Azerbejdžanca Ilkina Babazada aktuelnog evropskog vicešampiona. Nakon toga u repasažu, Filip je savladao Moldavca Denisa Vierua, ali nije uspeo da se domogne bronzanog odličja.
Filip Jovanović
KOŠARKA_ Košarkaši Srbije zabeležili su i drugu pobedu na EYOF-u. Oni su savladali selekciju Francuske rezultatom 60:47 (20:7; 14:13; 19:13; 7:14). Naši košarkaši su tokom čitavog meča imali veliku prednost, pa je došlo do malog opuštanja u poslednjoj četvrtini, što je protivnik iskoristio da smanji razliku. Najefikasniji su bili Nikola Rakićević i Slobodan Jovanović sa po 12 postignutih poena, a najveća prednost naših košarkaša iznosila je 23 poena. Naredni protivnik Srbiji biće selekcija Hrvatske, a meč je na programu sutra od 18 časova. Posle dve utakmice u koje smo dosta lagno dobili, ne smemo da se opustimo. Navikli smo već naše navijače na pobede, ali svaka sledeća utakmica je sve teža i nadam se da ćemo nastaviti u istom ritmu, rekao je posle meča selektor Guša.
TENIS_ Momir Kecmanović pobedio je Šveđanina Filipa Malbašića rezultatom 2:0 (6:2,6:1) i sutra igra težak meč protiv vicešampiona Evrope. Boris Butulija izgubio je od Čeha Alesandra Ričija rezultatom 2:0 (6:2,6:3). Kecmanović i Butulija će nastupiti sutra u dublu jer su kao nosioci bili slobodni u prvom kolu.
PLIVANJE _Vanja Murtin isplivala je kvalifikacionu trku na 200 m delfin stilom za 2:22.77 minuta i plasirala se u finale. U finalu ja zauzela 5. mesto rezultatom 2:20.81 minuta. Anja Crevar plasirala se u finale 400 m mešovito, nakon što je deonicu u kvalifikacijama isplivala za 5:05.60 minuta. Ona je u finalu zauzela 7. mesto sa rezultatom 5:07.88 minuta. Strahinja Mišić nije uspeo da se plasira u finale discipline 200 m slobodnim stilom jer je zauzeo sedmo mesto u svojoj kvalifikacionoj grupi rezultatom 1:57.89. Štafeta 4 x100m slobodnim stilom u sastavu Sekul Sekulović, Strahinja Mišić, Igor Miljanović i Pucarević Matija nije uspela da se plasira u finale, zauzeli su 11. mesto rezultatom 3:33.99.
Anja Crevar
BICIKLIZAM_ U disciplini hronometar Milica Rakić zauzela je 59. mesto sa rezultatom 15 minuta i 11 sekundi. Pobedila je Italijanka Liza Morzeti rezultatom 13 minuta i 24 sekunde. Dušan Rajović zauzeo je 57., a Dario Nimčević 83. mesto u istoj disciplini od ukupno 99 takmičara. Dušan je izvezao trku za 13 minuta i 6 sekundi, a Dario za 13 minuta i 36 sekundi. Pobednio je Norvežanin Erland Blikra sa vremenom 12 minuta i 5 sekundi.
Tamara Damjanović
ATLETIKA _ Jelena Grujić istrčala je 100 m preko prepona za 14.12 sekundi i sa ukupno šestim vremenom uspela da se plasira u finale. Nađa Cerovac završila je na 8. mestu u disciplini 3000 m sa ostvarenim rezultatom 10:25.87. Tamara Damjanović nastupila je u polufinalnoj trci na 100 m i rezultatom 12.33 sekundi zauzela 9. mesto u ukupnom plasmanu. Gardašević Milica skočila je u vis 166 cm i nije uspela da se plasira u finale. Zdravko Bogićević 110 m preko prepona sapleo se o preponu, izgubio ritam i nije završio trku. Nataša Đaković zauzela je 8. Mesto u finalu bacanja diska a najduži hitac joj je bio 36, 55 metara. Smatram da je Nađa Cerovac mogla da trči bolje, ali trema je učinila svoje. Grujićeva je prema očekivanjima istrčala dve dobre trke i ušla u finale. Ostali plasmani su tu negde očekivani, to jest u skladu su sa njihovim prethodnim rezultatima. Idemo dalje, sutra nastavljamo takmičenje i nadamo se najboljem, rekao je selektor atletičara Borisav Pisić.
GIMNASTIKA_Nikola Mrđenović zauzeo je 42., a Petar Veličković 52. mesto u višeboju od ukupno 88 takmičara. Nikola je sakupio 74.400 bodova, a Petar 73.050 bodova. U ekipnoj konkurenciji Srbija je zauzela 20. mesto od 32 ekipe.
ODBOJKA_ Odbojkašice Srbije izgubile su od Poljske rezultatom 3:2 po setovima (15:25, 20:25, 30:28, 25:23, 15:10). Iako su imale dve meč lopte u trećem setu, izabranice selektora Marijane Boričić nisu uspele da privedu meč kraju. Poljakinje su uspele da se vrate u utakmicu i osvoje dva vredna boda, dok je našoj ekipi pripao jedan bod. Smatram da je nedostatak samopouzdanja u ključnim momentima uticao na nepovoljan krajnji rezultat. Pored dve meč lopte u trećem setu i pet poena prednosti pred kraj četvrtog, ipak smo izgubile. Sutra igramo odlučujući meč sa Holandijom i nadam se da će biti bolje, rekla je posle meča selektor naših odbojkašica Marijana Boričić.
