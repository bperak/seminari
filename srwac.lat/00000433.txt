U drugoj epizodi vodeću ulogu igra porodica Stark: do njih dolaze strašne vesti, Brenu se pridružuje dečak sličnih sposobnosti, Arju su uhvatili, Tirelovi od Sanse izvlače istinu o Džofriju.
Kuća Stark Izgnanici Trooki gavran muči jadnog Brena više nego što to rade ptice u Hičkokovom filmu, ali barem ga napokon možemo videti kako stoji na nogama, kao u prvoj sezoni. Bren u šumi pokušava ustreliti gavrana dok ga Rob i Džon sa strane ohrabruju, a nakon što promaši pojavljuje se nepoznati dečak koji mu govori da gavrana nikad neće moći ubiti jer je zapravo to on sam. Bren se nakon toga budi iz sna. Uskoro potom Oša, Bren, Rikon i Hodor sreću Miru i njenog mlađeg brata Džodžena Rida koji je u snu preplašio Brena. Džodžen Brenu govori da ga je dugo tražio jer i on sam ima proročku moć i da su sanjali isti san i priča mu o njihovoj moći.
Kralj Severa U međuvremenu Rob Stark u Harendvoru izjavljuje ljubav Talisi, ali idilu prekida Ruz Bolton koji donosi loše vesti - preminuo je Robov deda i Kejtlinin otac, lord Hoster Tuli; Grejdžoji su spalili Zimvrel i niko ne zna šta se dogodilo Brenu i Rikonu. Rob i Kejtlin misle da ih je Teon uzeo za taoce ili su uspeli da pobegnu. Teon nije nikoga ugrabio nego je sam postao zatvorenik i podvrgnut je brutalnoj torturi. Boltone koji uživaju mučeći ga, zanima razlog zbog kog je zauzeo Zimovrel. Na putu u krajeve Brzorečja gde će biti sahrana lorda Hostera Tulija, Talisa pokušava da se sprijatelji sa Kejtlin koja nije previše razpoložena za razgovor sa svojom snajom. Da, svekrve su i u Vesterosu jednako naporne. Uprkos tome, Kejtlin kasnije ipak počinje da priča o Robovom detinjstvu i svim strašnim stvarima koje su zadesile njenu porodicu. Uverena je da je za sve kriv Džon Snežni, Nedov nezakoniti sin. U međuvremenu Arja i Džendri beže iz Harendvora i pokušavaju da dođu do Arjinog dede u Brzorečje. Teško se orijentišu u gustoj šumi pa uskoro zalutaju. Na njih nailazi odmetnička družina Bratstva bez barjaka, a Toros od Mira ih vodi do obližnje krčme. Sve bi prošlo bez problema da u krčmu nije ušao Pseti, jedan od retkih ljudi koji može prepoznati Arju.
Kuća Tirela Ser Loras Tirel, poznat kao Vitez od Cveća, vodi Sansu u posetu Margeri i njihovoj baki lejdi Oleni koja želi da razgovara sa njom. Lejdi Olenu i Margeri zanima je kakav je zapravo Džofri. Sansa promuckuje dobro naučenu rečenicu da je Džofri dobar i hrabar i da je njena porodica puna izdajica. Naposletku dame ipak uspevaju iz Sanse izvući da je kralj, rođen kao plod incesta, zapravo čudovište.
Kuća Lanister Džejmi i Brijena se pokušavaju probiti kroz zemlje Trozupca ne bi li stigli do Kraljeve luke gde Brijena Džejmija namerava zameniti za Sansu Stark. Njihov odnos je veoma zanimljiv i pruža duhoviti pomak u stilu sitkoma. Prvo Džejmi izgovara par oštrih uvreda na račun njene ženstvenosti, odnosno manjka iste i Renlijeve polne orijentacije. Brijena ga pogledom želi uništiti, ali tada se pojavljuje seljak koji sa njima započinje razgovor. Kasnije Džejmi pomoću spretnog trika otima Brijeni njen mač, ali snažna ratnica ga ubrzo savladava. Ipak nismo saznali kako bi na kraju završila ta borba jer je seljak kog su usput sreli, Severnjacima koji su za njima bili u potrazi, odao njihovu lokaciju. Sersei shvata da je potpuno izgubila vlast nad Džofrijem koji radi šta god mu padne na pamet. Na lep način ga pokušava upozoriti na Margeri i njenu veliku želju za vlašću. Sersei zaista ne greši jer Margeri tačno zna što radi. Ona zna kako da podstakne Džofrijeve mračne fantazije i pobudi interesovanje u njemu postavlja mu pitanja o ubijanju, podilazi njegovom egu i sa omalovažavanjem priča o svom pokojnom suprugu Renliju. Tirion ima druge brige na pameti. Šai ga čeka u njegovoj sobi iako mu je otac obećao da će obesiti svaku prostitutku koju pronađe u njegovom krevetu. Ovaj put Šai dolazi kod njega kako bi ga zamolila da pripazi na Sansu, za koju Maloprstić pokazuje preveliko zanimanje. Razgovor završava prepirkom jer Tirion spomene kako je Sansa veoma lepa devojka i počinje da nabraja prostitutke s kojima je spavao.
Noćna straža Divljani se približavaju Zidu. Mans Rajder priča Džonu koliko je teško bilo ujediniti klanove koji se međusobno mrze i mirno dodaje da će ga ubiti ako se ispostavi da je izdajica. Zverobraz Orel kroz orlove oči posmatra područje i govori im da se pred njima nalaze mrtve Vrane. U međuvremenu, na putu do Zida Sem se neprestano žali da ga niko ne voli i da su ga zamalo ostavili Tuđinima.
Najbolji citat: Sansa: Veličanstvo je veoma lepo i naočito i hrabro kao lav. Lejdi Olena: Da, svi Lanisteri su lavovi. A kad Tirel prdne, zamirišu ruže.
