Kad sam pre četiri godine počela da radim s polimerskom glinom, najviše su me fascinirali kompleksni kaleidoskop rolati. Tako je i danas. Svaki od njih je na neki način čaroban, bez obzira na boje i motive koji su korišćeni.
Nedavno sam, gledajući radove na Flickr-u, pronašla jedan koji je potpuno po mom ukusu što se tiče dezena i boja. Zato sam ga izabrala za Rad nedelje.
Autorka ovog priveska od polimerske gline je Dawna Sharp iz Hendersonvila iz SAD. Kaže da je početnik u radu s polimerskom glinom i da se mnogo trudi, što joj istovremeno predstavlja i zabavu. Ovaj privesak napravila je po uputstvu koje je na DVD-u objavila Jana Roberts Benzon. Iako joj je ovaj rolat prvenac ove vrste složenih rolata, mislim da je prekrasan.
Stigla je ona koju smo čekali i za koju smo se radovali i pripremali. Malčice sam razočarana jer je stigla bez belog ogrtača. Ali je došla veselo i to mi je milo.
Srećna vam Nova godina
Nadam se da ste je dočekali radosni i s nekim koga volite, da ste napravili planove, poželeli želje, doneli odluke, da ste lepo klopali, divno se proveli i uživali. Nadam se da još punite baterije i da jedva čekate da ostvarite sve što ste pomislili.
Što se mene tiče provela sam se odlično. U toplini doma svoga, uz ljubav mog života, sveće, vino i fimo. Da, dobro ste pročitali. Zbog mnogo neplaniranih događanja tokom decembra i poželela sam tačno takvu novogodišnju noć. Presrećna sam što mi se želja ostvarila.
Ta nametnuta i neplanirana pauza u radu mi se baš odužila ali je donela i neko novo uzbuđenje i oduševljenje kada sam ponovo uzela polimersku glinu u ruke. Kako sam pronašla i neke stare rolate s kojima nisam znala više šta bih, odlučila sam da se poigram i napravim od njih nešto novo. Kompleksni rolati su ono što me oduvek oduševljava, a stari rolati su idealna prilika da se poigram i istražujem. Tako su u novogodišnjoj noći nastali ovi rolati:
Ovo je potpuna i vrhunska zabava. Rolati su relativno mali, jer su rađeni od ostataka starih rolata pa će biti iskorišteni uglavnom kao dekorativni elementi. Nekima sam više zadovoljna, nekima manje ali zadovoljstvo što ponovo radim je zasenilo sve.
Osim što sam radila i uživala s mužem, razmislila sam i o budućnosti i pravila planove. Neki uključuju i novosti na ovom blogu, neki na sajtu, a neki i potpuno nove aktivnosti.
Želim vam svima srećnu, kreativnu i uspešnu 2009. godinu. Želim da vam se sve želje i željice ostvare i da imate mnogo zdravih, sunčanih i srećnih dana u ovoj godini.
