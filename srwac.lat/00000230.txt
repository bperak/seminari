Ležali smo jedno uz drugo bez reči, samo pogledi. Nežnost njene kože ispod prekrivača stvarala je u meni osećaj prijatnosti i smirenosti. Uživali smo u toploti koju smo oboje stvarali u hladnoj sobi te noći. Gledala me je smireno, usporeno zatvarajući oči svaki put kada bih je milovao po licu, koje je blago utonulo u mekani jastuk.
Oči su joj se presijavale u mračnoj sobi osvetljenih zidova prigušenim svetlom, kao kroz blagu izmaglicu na površini njenog lica, stvarane od usporenih senki. Usne su imale boju uprkos mračnom delu sobe u kojem smo ležali. Držao sam glavu malo uzvišenu u odnosu na nju. Njenu kosu nisam mogao da vidim, ali sam je osećao. Nežno sam je mazio po telu koje se krilo ispod prekrivača, kao da nije želelo da je vidim, već samo da je osetim.
Znala je da je ovde kraj i da više neće provoditi ovakve noći sa mnom. Bila je sigurna i osećala je to mnogo bolje nego bilo šta da joj odgovorim. To je zato što je ona tako već rešila mnogo sati pre. Nije se usuđivala da pita, samo je želela da uživa u trenutku. Znala je da moram da idem, ali nije htela to da mi kaže. Pustila me je da joj se posvetim i da budem uz nju i ako me sutra neće imati. Možda je htela da poslednji osećaj bude sladak i nežan. Nešto što će ostaviti lepo sećanje na kraju cele priče. Duboko u sebi želela je mnogo više od toga. Osećala je da sam joj potreban i da uživa u svakom trenutku provedenom sa mnom. Ali bila je jaka, znala je da može da me zaboravi. Da me pusti da odem i ako će me možda opet videti.
Pogledala me je nežno pribijajući se uz mene, pokušavajući da me zagrli. Zatvorenih očiju prislonila je svoj slatki obraz uz moje lice, približavajući svoje usne. Spontano i nežno smo se ljubili, usporeno i slatko. Ironično je možda to što je ovo bio najlepši poljubac sa njom, baš u ovom trenutku. Nije krila da pokaže koliko je uživala. U deliću jedne sekunde, znao sam da ću ovaj poljubac pamtiti.
Romantičnu utopiju koju smo kreirali te večeri, presekao je hladan vazduh sa ulaznih vrata. Oštro je uleteo unutra, kao da je na kraju balade on taj koji surovo pokazuje da je kraj došao.
