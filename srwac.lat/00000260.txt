Fudbaleri Slobode Point minulu sezonu završili su na 5. mestu i taj plasman nastavak je kontinuiteta u kojem se Sloboda dokazala kao klub koji je rame uz rame sa najboljim klubovima u Srbiji. Jedan od najzapaženijih u crveno crnom dresu bio je i 26 godišnji vezista Stojan Pilipović.
Učinak od 23 prvenstvene utakmice i 2 postignuta gola, bezbroj prekinutih akcija protivnika, fanatična borbenost i zalaganje dovele su Pilipovića u poziciju da se za njegove usluge zainteresuju i klubovi iz Poljske, Ukrajine i Kazakstana. Ipak, vezista Slobode u prvi plan stavlja ekipu i timski učinak, koji je, kako smatra, uz malo sreće mogao biti i bolji.
- Peta pozicija na tabeli, sama po sebi uspeh je za naš klub. Stremili smo i ka višim ciljevima, ali nismo bili miljenici sreće u nekoliko utakmica, taman toliko da ne odemo na stepenik više i izborimo plasman u evropsko takmičenje. Što se tiče mog ličnog učinka, moglo je i bolje, ali ne mogu da budem nezadovoljan, bilo je i dobrih i loših izdanja, mada težim da igram dobro u kontinuitetu.
Datum koji sigurno želiš da zaboraviš, 3. novembar 2012. godine. U meču 11. kola u Novom Pazaru doživeo si prelom noge koji te je odvojio od terena do kraja jesenjeg dela prvenstva. Kada su mnogi očekivali da ćeš možda propustiti ostatak prvenstva, ti si se vratio potpuno spreman za prolećni deo?
- Taj prelom noge mnogo me je poremetio jer sam bio u dobroj formi. Postigao sam i gol na tom meču, ali na početku drugog poluvremena došlo je do teške povrede koja me odvojila od lopte. Teško sam sve to proživljavao, ali snagu mi je davala podrška saigrača, uprave kluba i navijača koji su bili uz mene i pomogli mi da prebrodim te teške dane.
Svoju karijeru počeo si u Novom Sadu, nakon toga prelazak u OFK Beograd pod okrilje trenera Krčmarevića, potom epizoda u čačanskom Borcu i dobar period karijere u Banatu i Kazahstanu. Ove sezone se uspeo i dva puta da se upišeš u strelce iz drugog plana?
- Najčešće igram u tandemu sa Kneževićem na poziciji zadnjeg veznog, on je više okrenut defanzivi, tako da vrlo često koristim prostor da krenem napred. Često sam u situacijama da ugrozim gol protivnika, uspeo sam u tome u dva navrata, protiv Vojvodine i Novog Pazara.
Već 2 godine si u Slobodi, sigurno imaš i želju da svoju karijeru nastaviš u inostranstvu. Dobre igre privukle su i interesovanje klubova iz Istočne Evrope, kakvi su tvoji planovi?
- Još uvek nema konkretne ponude za klub i mene, ali znam da ima zainteresovanih klubova iz Ukrajine, Poljske i Kazahstana. Imam ugovor sa Slobodom, 100 posto sam njihov igrač i u slučaju adekvatne ponude koja bi zadovoljila i klub i mene, karijeru bih nastavio van granice naše zemlje. Prilagodljiv sam, tako da nemam nekih posebnih želja što se tiče odabira kluba, bitno mi je samo da se uklope finansijski i sportski motivi, mada nemam ništa protiv i da ostanem u Užicu.
Pouzdani vezista Slobode Point dane odmora provodi u društvu tromesečne ćerkice Milice i supruge Milene. Ove dve dame su mu i najveća podrška da u narednoj sezoni pruži još bolje partije i opravda svoj dugo građeni fudbalski renome. U Slobodi ili na istoku Evrope, pokazaće dani koji dolaze.
