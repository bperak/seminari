Gotovo pola miliona građana Srbije svakodnevno kupuje i prodaje stvari na svetskoj mreži. Nudi se sve - od polovnih kada, do testa za trudnoću i bajatih kalendara. 
DO juče se poklanjalo, ili bacalo u smeće, ali danas se - prodaje Polovne stvari - sve od veša, preko knjiga, nameštaja, pa do tehničkih uređaja - postale su deo masovne trgovine na internet-buvljacima. Ali, manje neprijatnim i komfornijim od onih pravih sa robom na čaršavima. Sociolozi smatraju da je sve veće siromaštvo kumovalo vrtoglavom porastu internet - seknd hend transakcija. 
Trenutno se oko milion i po privatnih predmeta prodaje preko mreže, oko pola miliona ljudi učestvuje u kupovinama, a svakog dana nekoliko stotina novih članova pokuša da na ovaj način makar nešto zaradi, ili jeftino kupi. 
- Naš sajt postoji sedam godina, ali je u poslednje vreme upadljivo porasla kupovina polovne garderobe i obuće, što je nedvosmislen pokazatelj ekonomske krize - kaže Anđelka Ducić, zadužena za odnose sa javnošću sajta za internet-aukcije Limundo. - S druge strane, koliko je opala kupovna moć pokazuju sve manja spremnost kupaca da nude veće iznose. 
MAČKA U DŽAKU MEĐU zabranjenim predmetima za prodaju na netu su lekovi, hrana, oružje... Dešava se da se pravila ne poštuju. Goran Papović, iz Nacionalne organizacije potrošača Srbije, smatra da je internet-prodaja leglo kriminala. - U pitanju je polje koje je potpuno van kontrole, a kupac kupuje mačku u džaku - kaže Papović. 
- Nikakva inspekcija ne kontroliše šta se sve kreće po tim sajtovima. Potvrda da je tako je nedavna ponuda preparata na veb-sajtu i Fejsbuku, gde su lažno navedene registracija i zakonska procedura, kao i kliničko ispitivanje i sertifikati. 
Na ovom sajtu trenutno je u ponudi oko 900.000 različitih predmeta, u 19 kategorija i 174 potkategorije. Trguje se i na još nekoliko sajtova, poput Kupujemprodajem, Kupindo... Osim toga, na socijalnim mrežema, na stotine profila nudi se polovna roba. Može se kupiti gotovo sve - polovne kade, slavine, komode, bicikli, igračke, stolice, polupotrošen ruž, parfem tri puta prsnut, kupaći kostim kao nov, odlepljene cipele, stari escajg, mašine za veš, test za trudnoću, kalendar od pre tri decenije, uređaji za pravljenje šećerne vune... 
- Najviše se kupuju dečja garderoba, stvari i obuća za odrasle i knjige. Veoma je tražena polovna tehnika, koju uzimaju zbog delova, a nekad se može započeti i biznis kupovinom uređaja za mnogo manje novca. Stalno pokušavamo da skrenemo pažnju da u vreme ovakve krize ljudi možda na tavanu, u podrumu, čuvaju veoma vredne predmete, a da to ne znaju. 
Jedan bračni par je prodajom blaga sa tavana otputovao u Peru, čovek je od stripa, ne znajući da je unikatan primerak, zaradio ozbiljnu sumu, a jedan od najskupljih predmeta oglašenih na Limundu je bager Džoa, simbol 5. oktobra, sa početnom cenom od 90.000 evra. 
Jedan broj članova ovakvih sajtova, i više njih istovremeno, profesionalni su trgovci, koji na ovaj način prodaju svoju robu - ono što proizvode ili su preprodavci. Drugi deo su kolekcionari, a najveći broj su svakako svi koji kada prespu iz šupljeg u prazno, gledaju da im ostane neki dinar. 
Izvor: Večernje novosti 
Dodaj komentar 
