Na festivalu PATOSoffIRANJE koji se održava u Smederevu od 04. do 07. jula, Bazaart nastupa s filmom Muzički soliter autora Mine Sablić i Aleksandra Papajića. Film je nastao kroz projekat Art Fora Umetnost za akciju, a govori o muzičkim bendovima čiji članovi su odrasli u Crnotravskoj 11 a. Muzički soliter je na programu festivala u subotu 06. jula u 22.30. Ulaz na projekciju je slobodan. 90 % programa na ovogodišnjem festivalu nosi oznaku NO BUDGET. To su umetnička dela ostvarena bez podrške javnih fondova za kulturu u Srbiji i regionu. Festival i umetnici osuđuju pogubnu politiku finansiranja jeftine zabave namesto kulture, što preti da uništi kulturni identitet i budućnost Srbije. 
Umetnici Srbije najoštrije protestuju protiv sistematskog višegodišnjeg masakra nad kulturom i umetnošću uopšte. 
Izražavamo veliki strah za budućnost naroda čiji se duh hrani crnim hronikama a ne knjigama, šund televizijskim programima a ne obrazovnim emisijama, golim silikonskim devojkama a ne umetničkim aktovima, sveopštim nasiljem i netolerancijom a ne pozorištem. 
Hoćemo li dopustiti da se pozorišta zatvore, kao što smo dozvolili da nestanu bioskopi? Hoćemo li dopustiti da gledamo izložbe u mraku? Da li je klasična muzika samo simbol za Dan žalosti? Ne trebaju nam pozorišne zgrade, muzeji, bioskopi, knjižare i galerije, a treba nam prostor za profit? Ne trebaju nam umetnici, treba nam još državnih činovnika i partijskih poslušnika? 
U kakve će to ljude izrasti naša deca? DRŽAVA JEDNAKO KULTURA 
PROTEST PROTIV UBIJANJA KULTURE, 22. jun u 18 sati, Trg Republike u Beogradu 
6. jun 2013: Dramska grupa Mali i veliki pripremila je i izvela predstavu Na razgovoru u OŠ Milan Rakić na Novom Beogradu i na Zmajevim dečjim igrama u Novom Sadu. 
Predstava govori o usamljenosti mladih u okruženju gde im dovoljnu pažnju ne posvećuju ni škola ni roditelji. Mladi koji ostaju prepušteni sami sebi, probleme rešavaju na nama pomalo čudan i možda grub način, ali ako se malo udubimo, primetićemo da su njihova rešenja odraz našeg ponašanja prema njima. 
Učenici IV i V razreda su tokom školske godine na redovnim dramskim radionicama razvili sadržaje koji čine okosnicu dramskog teksta. Proces rada imao je vaspitnu i obrazovnu funkciju: da unapredi socijalno ponašanje mladih, njihovu empatsku sposobnost i veštine timskog rada i da razvije kreativno i kritičko mišljenje o pitanjima lične i društvene odgovornosti i međugeneracijskog razumevanja i solidarnosti. 
Tema predstave Čija je ono baba je sve rasprostranjeniji individualizam koji se zapaža kod mlade generacije, doveden do apsurda kroz izmišljen rialiti šou Egoista. 
Kako kroz umetnost aktivirati komšije iz solitera? Kako je jedan soliter na Banjici postao galerija za komšije iz zgrade? Kako se prave slatke i slane kiflice? Šta sadrži Banjički kuvar 11 a? 
Uz izložbu radova nastalih tokom čitavog projekta i obilje foto i video materijala, 28. 05. 2013. u Galeriji 12 HUB u Karađorđevoj 59 u 19 časova predstavljeno je naše četvoromesečno iskustvo umetničkog rada u zajednici: Kako pokrenuti i razmrdati zajednicu? Kako započete umetničke procese u zajednici nastaviti uključivanjem njenih članova? Kako primer jednog banjičkog solitera može biti primenjen na bilo koji drugi soliter u Beogradu, drugo naselje ili grad? 
Prezentaciji su prisustvovali organizatori, umetnici i stanari solitera koji su bili aktivno uključeni u čitav proces. 
