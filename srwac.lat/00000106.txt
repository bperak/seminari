24. avgusta 1949. godine Rešenjem Narodnog Odbora tadašnjeg bečejskog sreza formirano je Gradsko saobraćajno preduzeće za prevoz roba i putnika u Bečeju, sa 11 zaposlenih radnika, 2 konjske zaprege, jednim polovnim traktorom sa prikolicom i trofejnim kamionom, koji je uz pomoć montiranih klupa započeo prevoz putnika na relaciji Bečej - Bačko Petrovo Selo i nazad.
1951. godine preduzeće menja naziv u ATP " Transport " Bečej - nosi ga punih 25 godina, a nabavkama polovnih kamiona i njihovim prepravljanjem u autobuse širi se prevoz putnika i do Novog Bečeja i Bačkog Gradišta. 1953. godine se pojavljuju i prvi pravi polovni autobusi - čuveni crveni " Ford " i dva " TAM " - a sa 25 sedišta, a prevoz putnika se širi i do Novog Sada i Srbobrana. Dolaskom Bogdana Stajića za direktora 1955. godine, ATP " Transport " kreće polako ali sigurno uzlaznom linijom: kupuju se prvi novi autobusi (" Dubrave ") i kamioni, širi se red vožnje i prevoz putnika do Beograda, Vrbasa, Subotice... Raste broj zaposlenih, a počinju i prve vanredne vožnje u zemlji i inostranstvu. Zabeleženo je, da je prva vanredna vožnja u inostranstvo autobusom " TAM " bila 1957. godine, i to iz Novog Sada za Bratislavu. 1965. godine gradi se nova radionica i ATP " Transport " se preseljava sa lokacije današnjeg Doma zdravlja na mesto sadašnje donje hale " Remonta " DD, a od 1967. godine se kupuju i prvi novi " Sanosi " fabrike autobusa " 11. Oktomvri " iz Skoplja, koje bečejski prevoznik, zbog svojih dobro poznatih kvaliteta, nabavlja punih 25 godina (blizu 150 komada) i sa kojima se nastavlja izuzetno uspešan višegodišnji rad na vanrednim vožnjama, kako u zemlji tako i u inostranstvu.
1. januara 1976. godine, integracijom ATP " Transport " - a, Autoremonta " Pionir " i " Bečejtrans " - a - " Teretni saobraćaj ", stvara se novi " Bečejtrans " Bečej, u kojem je " Putnički saobraćaj " prvo radna jedinica, a od 1. januara 1978. godine - OOUR " Putnički saobraćaj ". Nabavljaju se nova vozila, proširuje međumesni red vožnje, a jula 1981. godine pušta se u rad i nova autobuska stanica u Bečeju, čime je konačno kraj promenama i seljakanjima glavnih stajališta. Zahvaljujući tadašnjim izuzetno povoljnim uslovima privređivanja, sredina i kraj 80 - ih godina predstavljali su i vrhunac u razvoju tadašnjeg OOUR-a " Putnički saobraćaj ": 52 autobusa sa 128 zaposlenih radnika prelazila su tada 3.300.000 kilometara - od čega do 1.100.000 km na vanrednim vožnjama, i prevozila u 3.500.000 putnika godišnje.
OOUR " Putnički saobraćaj " 1. januara 1990. godine prerasta u samostalno DP " Bečejprevoz ". " Bečejprevoz " je u periodu 1995. - 1998. godine izrastao u jedno od najboljih preduzeća u svojoj grani. Kvalitetan i bezbedan prevoz, investicije u nove autobuse, starosna struktura vozila i zapaženi LD zaposlenih, rezultirali su 1997. godine Prvomajskom nagradom Privredne komore Vojvodine, kao i mestom u Krugu 1300 najuspešnijih preduzeća cele Srbije po kriterijumima Privredne komore Srbije, odnosno među 10 najboljih u grani drumskog saobraćaja tri godine uzastopce (1996. - 1998.). Za ovih 55 godina postojanja i rada, vozila bečejskog prevoznika prešla su više od 100 miliona kilometara i prevezla čak 130 miliona putnika, uz karakterističnu prepoznatljivost - tačnost, urednost i sigurnost, kako u prevozu svih kategorija putnika, tako i organizovanju raznovrsnih vanrednih linija i turističkih grupa. Obavljene su i 2 etape vlasničke transformacije - 1992. godine odrađeno je interno deoničarstvo, a 1998. godine podela 60 % besplatnih akcija. Nova era razvoja " Bečejprevoz " započinje 2002. godine vlasničkom transformacijom preduzeća i formiranje manjih paketa akcija. Smanjenjem broja akcionara dobilo se na većoj efikasnosti upravljanja i poslovanja, a shodno tome i rezultati su bolji iz godine u godinu.
Intenzivno se radi na obnavljanju voznog parka, uvođenju savremenih tehnologija poslovanja u skladu sa svetskim trendovima. Unutar preduzeća je takođe, razvijan i društveni život - pomagalo se radnicima, a treba istaći i mnogobrojna sponzorstva i ispomoć, datu od strane " Bečejprevoz " - a, raznim društvima i udruženjima, humanitarnim akcijama, školama i mesnim zajednicama Bečeja i okoline.
U 2012. godini Bečejprevoz iz akcionarskog društva prelazi u društvo u 100 % privatnom vlasništvu, i kao takvo organizuje se kao društvo sa ograničenom odgovornošću. Zacrtani ciljevi uspešno se ostvaruju, Bečejprevoz DOO usmerava pažnju na organizaciji prevoza unutar teritorije Opština Bečej, Novi Bečej, Srbobran i Bačka Topola. Uvodi međunarodnu liniju Novi Sad - Segedin u kooperaciji sa Suboticatransom iz Subotice.Na polju ugovorenih prevoza broj korisnika usluga se svakodnevno povećava, a kvalitet usluge još više dobija na značaju kupovinom kvalitenih autobusa. Na polju đačkih ekskurzija Bečejprevoz DOO važi za jednog od najboljih u svojoj branši, a kao ukupna potvrda kvaliteta i rada je doljena Povelja od strane Regionalne privredne komore Novog Sada u 2011 god.
