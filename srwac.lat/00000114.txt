Vesti
22. jul 2013 - Projekat pomaže naučno-tehnološki park (NTP) u Čačku da razvije svoje poslovanje, sa ciljem da se poboljša regionalna konkurentnost malih i srednjih preduzeća (MSP). NTP je osnovan od strane poslovnih udruženja, fakulteta i lokalnih vlasti 2011. godine, ali do danas nije u potpunosti uspeo da ostvari svoju osnovnu funkciju: podsticanje unapređenja i inovacija u radu MSP i transfer novih tehnologija između akademskog i privatnog sektora u regionu.
Projekat je angažovao češke eksperte, uključujući i direktora Tehnološkog parka iz Praga, koji su najpre izvršili procenu ponude i tražnje u međuopštinskom partnerstvu predvođenom Kraljevom (koje sačinjavaju Čačak, Kraljevo i tri manje opštine). Stručnjaci su analizirali kapacitete MSP i potencijale akademske zajednice za kreiranje inovacija, i, na osnovu ustanovljene situacije na terenu, pripremljen je Biznis plan za NTP Čačak, sa godišnjim akcionim planom.
Neke od prvih aktivnosti koje treba da budu sprovedene uključuju: obuke i treninge za menadžment NTP-a, razvoj postojećih i novih usluga, motivacioni treninzi za studente na tehnološkim fakultetima, podrška MSP u prijavljivanju za sredstva Inovacionog fonda, promocija NTP-a i povezivanje sa sličnim domaćim i stranim institucijama i partnerima.
Jedna od ključnih prepreka većoj konkurentnosti preduzeća u Srbiji je nedostatak inovacija. Postoji veliki jaz između naučne / akademske zajednice sa jedne strane, i biznisa sa druge. Nedavno istraživanje USAID Projekta održivog lokalnog razvoja pokazalo je da ove dve strane jednostavno ne komuniciraju jedna sa drugom, što onemogućuje firme da inoviraju, poboljšaju svoju produktivnost, prošire asortiman proizvoda i smanje troškove proizvodnje.
19. jul 2013 - Prošle godine Projekat je pomogao otvaranje Edukativnog centra za obuke u profesionalnim i radnim veštinama u Novom Sadu, koji je uspostavljen zahvaljujući podršci Austrijske razvojne agencije, Evropske unije i pokrajinske vlade Vojvodine. Cilj otvaranja Centra bio je da se nezaposleni iz područja međuopštinske saradnje predvođenog Novim Sadom (koje obuhvata jos četiri opštine) obuče za zanimanja za kojima postoji tražnja. Polaznici su sticali znanja i praktične veštine koje se traže na tržištu rada.
Danas je ova institucija postala regionalni centar za obuku radne snage, gde je tokom prošle godine preko 1.000 nezaposlenih završilo razne obuke i steklo kvalifikacije u različitim oblastima, od finansija i programiranja do zavarivanja i frizerskih usluga. Pored ovih obuka, organizovane su i radionice, koje je pohađalo dodatnih 400 polaznika, za različite aspekte EU integracije, uvođenja inovacija i zaštite životne sredine, na kojima su učesnici mogli da steknu znanja o proširenju biznisa i ulasku u nove oblasti poslovanja.
10. jul 2013 - U okviru napora da se proširi privatni sektor i kreiraju novi poslovi, Projekat je uradio analizu sektora proizvodnje odeće u međuopštinskom partnerstvu predvođenom Novim Pazarom. Angažovan je međunarodni stručnjak za tekstil (g-dja Margaret Bišop, profesor na njujorškom fakultetu modnog dizajna), koja je posetila devet najvećih preduzeća u okviru asocijacije Asstex. Prve impresije nakon posete Sandžaku su da je lokalni teksas najvišeg kvaliteta, da postoji širok asortiman proizvoda i da su proizvođači veoma posvećeni razvoju ove privredne grane, verujući da u njoj leži budućnost razvoja čitavog regiona.
Organizovan je i okrugli sto sa svim učesnicima i partnerima u ovoj oblasti, uključujući i predstavnike lokalnih Kancelarija za ekonomski razvoj, tehničkih škola za dizajn i Agencije za ekonomski razvoj Sandžaka (SEDA), na kome su predstavljeni prvi rezultati analize. Preliminarne preporuke za širenje proizvodnje teksasa uključuju praćenje i predviđanje modnih trendova, korišćenje tekstila sertifiovanog kvaliteta i intenzivnije korišćenje Interneta i društvenih medija kao važnih kanala za promociju i plasman proizvoda. G-dja Bišop je takođe ukazala na ključni značaj rešavanja pitanja otpadnih voda fabrika tekstila.
Uz pomoć g-đe Bišop, Projekat će pripremiti detaljan Akcioni plan za pomoć sektoru proizvodnje džinsa, na osnovu analize lokalnih firmi, ključnih partnera, potencijalnih tržišta i najboljih međunarodnih praksi. Projekat će pomoći lokalnim partnerima da uspešno realizuju predviđeni plan.
