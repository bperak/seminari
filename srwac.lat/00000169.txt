VLADA KINE ODOBRILA KREDIT ELEKTROPRIVREDI SRBIJE
Vlada Narodne Republike Kine odobrila je Srbiji povlašćeni kredit od 340 miliona dolara za realizaciju prve faze projekata u Privrednom društvu Termoelektrane i kopovi Kostolac. Očekuje se da će krajem avgusta biti potpisan ugovor o kreditnom aranžmanu.
U prvoj fazi biće revitalizovana dva bloka u TE Kostolac B, završiće se projekat odsumporavanja za tu elektranu, a izgradiće se i luka i železnica koje će biti u funkciji rada termoelektrane. Podsećamo, ukupna vrednost kreditnog paketa iznosi 1,1 milijarda dolara. Druga faza projekta obuhvata povećanje proizvodnje Površinskog kopa Drmno sa devet na 12 miliona tona uglja godišnje i izgradnju novog termoenergetskog bloka od 350 megavata. Kredit koji će pomoći da realizuju strateški projekti EPS-a, odobren je pod veoma povoljnim uslovima pet godina odloženog plaćanja, 15 godina za otplatu i tri odsto fiksne kamate. Svi projekti predviđeni ovim aranžmanom bitno će doprineti modernizaciji, povećanju efikasnosti, pouzdanosti, produženju veka trajanja kapaciteta u Kostolcu i unaprediće zaštitu životne sredine. Predugovor za realizaciju svih tih poslova potpisan je sa kineskom kompanijom CMEK. Prema njemu, 53 odsto poslova biće usmereno kineskim kompanijama, a ostalih 47 procenata domaćoj mašinogradnji, nabavci delova i opreme iz inostranstva.
Posle dve godine vrlo teškog rada, kada smo počeli da radimo na ovom aranžmanu, u vreme početka velike svetske finansijske krize, postigli smo veliki rezultat. Mnoge vlade danas preduzimaju vrlo oštre mere finasijske i monetarne politike i nije jednostavno obezbediti finansiranje. Ipak, odobrenje koje je dala kineska Vlada za kredit od 340 miliona dolara Kostolcu je veoma značajno. Ali, ističemo, nije bilo lako stići do ovog kredita. Ovo je rezultat velikog napora koji su i EPS i PD TE - KO Kostolac uložili, kao i CMEK, naglasio je Jin Čunšeng, potpredsednik kineske kompanije CMEK.
Sa partnerima u Srbiji ostvarili smo veoma dobru saradnju i koordinaciju, koja je omogućila da se postigne ovakav rezultat. Ovo istovremeno predstavlja i izraz napora koji su učinile dve vlade da se ostvari ovaj cilj. Uprkos činjenici da u Kini imamo rastuću inflaciju i da kineska Vlada preduzima oštre monetarne mere, ipak je odobren ovaj zajam. To je dokaz postojanja jako dobrih političkih odnosa naše dve zemlje, kao i odnosa između naroda Kine i Srbije. Verujemo da će ovaj projekat dodatno produbiti našu saradnju i za budući period. Pred kompanijama je još dosta posla, jer nas čeka i gradnja nove elektrane. Posle dve godine saradnje sa EPS - om i Kostolcem, potpuno smo uvereni da ćemo uspešno nastaviti saradnju i realizovati ceo projekat kako je i planirano - naglasio je Čunšeng.
Ovo je veoma značajan aranžman za EPS i Kostolac. Sa ovim kreditom uradiće se veliki poslovi, između ostalog i u zaštiti životne sredine. Projekat odsumporavanja je u prvom prioritetu EPS - a, jer ugalj iz Kostolca ima veliki procenat sumpora, a benefite tog projekta najviše će osetiti upravo građani Kostolca i Požarevca - rekao je Dragomir Marković, generalni direktor Elektroprivrede Srbije. Takođe je veoma važna i izgradnja železničke infrastrukture, koja će biti kako u funkciji odsumporavanja, tako i prevoza uglja sa Površinskog kopa Drmno u Termoelektranu Morava u Svilajncu. U ovom trenutku treba istaći da je preduslov za uspešnu realizaciju ovih projekata i kvalitetan menadžment, koji Kostolac ima, jer je ovo privredno društvo postalo pouzdan proizvođač i oslonac elektroprivrednog sistema u Srbiji, istakao je Marković.
Očigledno je da se Elektroprivredi Srbije, poslovanju i celokupnom radu veruje. Zato i imamo strane investritore. Naši proizvodni i poslovni rezultati najbolje govore o nama, rekao je dr Aca Marković, predsednik Upravnog odbora EPS-a.
On je podsetio da se sa Kinom već duže pregovara o kreditu za Kostolac, da je još 2000. godine, kroz međudržavni aranžman, EPS kupio transformatore izuzetnog kvaliteta i da je sada stvorena prilika da se ta saradnja značajno unapredi.
Svi mi u Kostolcu i u EPS - u verujemo da je ovo uvod u kompletan projekat, koji predviđa povećanje proizvodnje uglja na kopu Drmno i izgradnju novog bloka u TE Kostolac B. Osećamo izvesno zadovoljstvo, jer je jedan veliki posao blizu konačnog uspeha, pa sa nestrpljenjem čekamo dan kada će ugovor o kreditu za obe faze, vredan 1,1 milijarda dolara, biti i potpisan. Do tada nas čeka još dosta posla na usaglašavanju ekonomskih, komercijalnih i finansijskih elemenata sa kineskom državnom bankom. Nadamo se da ćemo krajem avgusta potpisati i konačni dokument za kredit - rekao je Dragan Jovanović, direktor Privrednog društva Termoelektrane i kopovi Kostolac. Mislim da je i država Srbija pokazala veliko poverenje u Elektroprivredu Srbije i da je jedan veliki državni aranžman poverila EPS - u. Možemo reći, uz svu skromnost, da je i EPS, u ovom trenutku, u Privrednom društvu TE - KO Kostolac prepoznao kompaniju kojoj vredi poveriti ovakvu investiciju, naglasio je Jovanović, dodajući da je ovaj projekat istovremeno i zelena investicija, jer u ukupnom paketu, ako dođe do izgradnje novog bloka, kao finala ovog projekta, stvorićemo novu vrednost koja će praktično sama sebe otplatiti i stvarati višak vrednosti za državu Srbiju, odnosno, za EPS. To je će evidentno doneti korist Kostolcu i Požarevcu, kao i regionu i celoj Republici.
