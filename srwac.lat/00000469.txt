Ova pipa ima široko rasprostranjenje u našoj zemlji i ubraja se u opasnu štetočinu semenske lucerke.
Izgled
Odrasli insekti svetložute ili riđe boje, dugi 2 - 3 mm.
Larva je bledožute boje, beznoga, dužine tela oko 3 mm.
Tycbius flavus Beck. - pipa lucerkinog semena
Razmnožavanje
Tokom godine razvija jednu generaciju, prezimljava u stadijumu odraslog insekta, u zemljištu pod lucerkom na dubini od 2 - 10 cm. Insekti se pojavljuju u proleće kada temperatura u površinskom sloju zemljišta prelazi 12 C, obično krajem marta ili u prvoj polovini aprila.
Nakon ishrane i polnog dozrevanja insekti polažu jaja u zelene mahune lucerke, ukupno oko 30 primeraka. Polaganje jaja biva od polovine juna do sredine avgusta (ako se drugi otkos ostavlja za seme, masovno polaganje jaja dešava se u julu).
Razviće larve traje 15 - 20 dana a ona tokom svog života pojede 3 - 4 semenke. Razvijena larva povlači se u površinski sloj zemljišta, pretvara se u lutku, koja nakon 10 - 15 dana daje novog odraslog insekta.
Štete
U području Vojvodine zabeležene su štete i do 50 %. U Mađarskoj ova pipa u proseku smanjuje prinos semena za 5 - 10 %, ali gubici mestimično iznose i 40 - 70 %.
Termofilna vrsta, kojoj pogoduju temperature vazduha od 20 - 28 C. Posle suvog i toplog proleća javlja se u većem broju na lucerki, gde postoje optimalni uslovi za cvetanje.
Na proređenoj lucerki veća je brojnost štetočine u poređenju sa usevom gušćeg biljnog sklopa.
Navedeni pokazatelj u Mađarskoj, u vreme butonizacije, predstavlja prisustvo 4 imaga u 10 zamaha kečerom, te u Francuskoj kada se ulovi 25 imaga u 25 zamaha kečerom. U Rusiji kritičan broj čini gustina od 5 - 8 imaga po m 2.
Suzbijanje
Radi smanjivanja šteta na jednom polju ne treba dve godine uzastopno proizvoditi lucerkino seme. Na jako zaraženim terenima korisno je jednu godinu prekinuti sa proizvodnjom semena. Neophodno je obezbediti prostornu izolaciju, od najmanje 1 - 1,5 km, između novih polja pod lucerkom odabranih za proizvodnju semena i stare, zaražene semenske lucerke. U Mađarskoj je zabeleženo smanjivanje šteta kada je, za proizvodnju semena, ostavljen treći umesto drugi otkos.
Suzbijanje ove pipe doprinosi i postavljanje lovnog pojasa, na ivičnom delu polja, na način kako je to navedeno u tekstu o detelinskom cvetožderu.
Za hemijsko suzbijanje odraslih insekata u Mađarskoj se koriste insekticidi endosulfan, fenitrotion, fosfamidon, metidation i mevinfos, u Rumuniji diazinon, dimetoat, malation i dr. U našoj zemlji nisu posebno registrovani preparati za suzbijanje ove štetočine.
Preuzeto iz knjige Integralna zaštita ratarskih kultura od štetočina Autor: dr Dušan Čamprag, Novi Sad, 2000.
