Centar za obrazovne politike (COP) je, u saradnji sa Rektoratom Univerziteta u Beogradu [ 1 ], u periodu 28. - 30. septembar 2007. godine u Beogradu organizovao seminar Istraživanje obrazovanja i formulisanje obrazovnih politika ". U nastojanjima COP-a da osmisli i organizuje obrazovne programe, specijalističke, master i doktorske studije, iz oblasti obrazovnih sistema, ovakvi stručni seminari su osnova modula budućih studijskih programa.
Predavači na seminaru su bili stručnjaci iz zemlje i inostranstva, a na otvaranju seminara se učesnicima obratila prorektorka Univerziteta u Beogradu dr Neda Bokan. Iako su bili pozvani da učestvuju i predstavnici Ministarstva prosvete i Nacionalnog saveta za visoko obrazovanje, učesnici seminara su bili uskraćeni za njihovo prisustvo, uz izvinjenje predsednika Nacionalnog saveta za visoko obrazovanje. Profesor Peter Maassen (Univerzitet u Oslu) takođe nije mogao lično da prisustvuje seminaru, ali je njegova prezentacija predstavljena učesnicima.
Pregled prezentacija na seminaru
Program seminara obuhvatio je sledeće tematske celine:
Istraživanje obrazovanja kao relevantna naučna oblast
U okviru ove teme govorilo se o tome šta je područje istraživanja obrazovanja kao multidisciplinarne oblasti, kako se istraživanje obrazovanja razvijalo u akademskom i praktičnom kontekstu, i kako se istraživanje postavilo kao osnov za donošenje politika obrazovanja. Saradnica COP-a Nataša Pantić govorila je o definiciji, svrsi, istorijskoj perspektivi i klasifikaciji istraživanja obrazovanja. Direktorka COP-a Martina Vukasović predstavila je rad profesora Petera Maassena sa Univerziteta u Oslu na temu istraživanja u visokom obrazovanju u funkciji legitimizacije politika u ovoj oblasti. Usledila je diskusija o prirodi i statusu istraživanja obrazovanja u Srbiji i potrebi korištenja rezultata istraživanja prilkom donošenja obrazovnih politika i legislative.
Odnos između istraživanja obrazovanja i formulisanja obrazovnih politika
Na ovu temu govorila je profesorka Barbara Kehm sa Univerziteta u Kaselu (Nemačka). Njena prezentacija Relationships between Educational Research and Education Policy Development je usresređena na oblast visokog obrazovanja i bavi se pitanjem odnosa između onih koji sprovode istraživanje, kreatora politika i onih koji se obrazovanjem bave u praksi. U diskusiji koja je usledila razgovaralo se o problemima u vezi sa odnosom između ove tri grupacije u Srbiji.
Metodologija istraživanja obrazovanja
Temu je uvela profesorka Ljiljana Levkov sa Filozofskog fakulteta Univerziteta u Beogradu prezentacijom na temu Educational Research: Methodological Issues, koja je govorila o kvantitativnom i kvalitativnom pristupu istraživanjima u obrazovanju i pitanjima validnosti i pouzdanosti ovakvih istraživanja. Na temu metologije u istraživanjima visokog obrazovanja govorila je profesorka Barbara Kehm u prezentaciji Researching Higher Education.
Primeri iz inostranstva, regiona, Srbije
Primere istraživanja koja su usmerena na politike obrazovanja predstavili su gosti: iz Škotske Gwynedd Lloyd, viši predavač na Univerzitetu u Edinburgu, iz Slovenije profesor Pavel Zgaga sa Univerziteta u Ljubljani i profesorka Desanka Radunović sa Matematičkog fakulteta u Beogradu. U ove tri prezentacije i u diskusiji koja je usledila govorilo se o metodologiji izabranoj u odnosu na temu i kontekst istraživanja, uticaju koji je su rezultati imali na odgovarajuću politiku, odnosu sprovodioca i naručioca istraživanja, diseminaciji rezulata i sl.
Pregled radionica na seminaru
Tokom seminara su održane dve sesije radionica. Na prvoj sesiji se od učesnika očekivalo da formulišu teme vezane za obrazovni sistem u Srbiji koje smatraju relevantnim za istraživanje, dok je druga sesija bila posvećena razraditi tih tema u metodološkom smislu. Rezultati radionica su usmeno predstavljeni svim učesnicima poslednjeg dana seminara.
Pregled je na engleskom, budući da je to bio radni jezik seminara i napravljen je na osnovu papira koje su koristili učesnici tokom prezentacija.
Učesnici su bili veoma zainteresovani za formulisanje sopstvenih istraživačkih tema. Osim toga, pokazalo se da postoji prilično poznavanje nekih problema u obrazovanju kao i istraživanja ili drugih aktivnosti koji su već sprovedeni. Posebno su bile interesantne terminološke diskusije (e. g. šta je dropout?), rasprave o tome da li znamo dovoljno o nekom problemu ili ne, kao i kako definisati problem. Čini se da su učesnici tokom dve radioničarske sesije bar malo okusili " kako izgleda definisati temu i metode istraživanja, kao i koliko je važno imati jasan fokus i omeđiti problem koji se posmatra.
Evaluacija seminara i predlozi za dalje aktivnosti
Na osnovu broja prijavljenih učesnika, koji je bio dva puta veći od broja planiranog za seminar, stiče se utisak da postoji veliko interesovanje u našoj zemlji, ali i u regionu za ovu tematiku. Na ovakav zaključak još više upućuju rezultati seminara i evaluacija seminara od strane učesnika. Naime, svi aspekti seminara su ocenjeni pozitivnim ocenama (ocene na evaluaciji su se kretale u rasponu od 1 - 5, pri čemu je ocena 3 bila neutralna, iznad nje su pozitivne, a ispod su negativne vrednosti). Najveći problem tokom seminara bio je radni jezik, s obzirom da je za neke učesnike bilo teško da se uključe u dijalog zbog lošijeg znanja engleskog jezika.
Učesnici seminara su dali brojne predloge za dalje teme sličnih seminara, ali i konkretnih aktivnosti u oblasti istraživanja obrazovanja. Najznačajnija tema koja se postavila tokom seminara je metodologija istraživanja u obrazovanju, zbog čega je Centar za obrazovne politike već započeo aktivnosti na pripremi novog seminara koji će biti posvećen ovoj temi. Takođe, organizator seminara će u narednom periodu posvetiti posebnu pažnju pitanju terminologije na srpskom jeziku, kako bi se u određenoj meri prevazišao problem uočen tokom seminara. Učesnici seminara su istakli da je prisustvo predstavnika relevantnih institucija (ministarstava i obrazovnih tela) na ovakvim skupovima od izuzetnog značaja i da je bio primetan njihov izostanak sa ovog seminara.
Na predlog učesnika seminara, Centar za obrazovne politike će pokrenuti periodični newsletter, koji će sadržati relevantne informacije o temama značajnim za istraživanje u obrazovanju i obrazovne politike.
S obzirom na visok kvalitet prezentacija tokom seminara, Centar za obrazovne politike je objavio publikaciju Istraživanje obrazovanja i formulisanje obrazovnih politika " [ 2 ], koja sadržiove prezentacije. Namera je da se ovom publikacijom doprinese da teorijska znanja u oblasti istraživanja obrazovanja budu instrumentalizovana i primenjena u budućim konkretnim aktivnostima u obrazovanju, kako bi se stavila u kontekst formiranja novih i poboljšanja postojećih obrazovnih politika.
