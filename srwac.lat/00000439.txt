Meni je i jedan od najznačajnijih merčendajzing alata u ugostiteljstvu i trebalo bi da bude napisan tako da prodaje hranu
Osim o enterijeru i osoblju koje dočekuje goste, gost prvi utisak stiče i o jelovniku u restoranu. Onog trenutka kada mu ga konobar preda u ruke, ili on sam počne da ga čita na stolu, na papiru za ručavanje, počinje avantura na kraju koje gost izlazi zadovoljan ili s primedbama zbog kojih neće ponovo doći u taj restoran. Iako su u restoranu bitniji i hrana i usluga i ambijent, ipak je jelovnik ona prelomna tačka na kojoj gost čini izbor jela i time određuje najjači utisak o restoranu.
Mnogo je pitanja koja traže odgovor kada je reč o koncipiranju jelovnika da li pisati imena jela u originalu ili uz prevod, da li davati objašnjenja za svako jelo, da li konobar ima aktivnu ulogu pri čitanju menija i šta kada je gužva ili kada je gost suviše zahtevan, da li imati dnevnu ponudu, da li nuditi jela koja nisu na meniju, da li stavljati gramažu ili neku oznaku za veličinu porcije...
Najčešće greške pri kreiranju menija
Veličina menija suviše mala da bi obuhvatila sva jela u ponudi, što rezultira zbijenim redovima, nečitkošću i natrpanim stranicama jelovnika.
Previše mala slova, što jelovnik čini teško čitljivim.
Nedostatak opisnog dela specijaliteta.
Nepostojanje posebnih pozicija za specijalitete kuće.
Izostavljanje alkoholnih pića iz karte pića.
Izostanak logičnog sleda u organizovanju izgleda menija.
Posebne dnevne ponude prikačene na nekoj od stranica jelovnika, ali tako da zaklanjaju neka od već postojećih jela.
Jelovnik prodaje hranu i zbog toga njegov sadržaj i dizajn treba redovno proveravati, analizirati, menjati i unapređivati. Budući da je meni refleksija stila i kvaliteta samog restorana, treba ga posmatrati kao papir na kom reči, crteži, slike, dizajn, boje i ilustracije treba da izgledaju što atraktivnije, jasno i pregledno uklopljene. Zbog toga će gost možda naručiti i više nego što je planirao, dok, s druge strane, zaprljan, neugledan ili nečitko napisan meni lako može da odbije goste do te mere da istog trenutka požele da ustanu od stola i nikad se ne vrate u vaš restoran.
Ono što se promenilo jeste da sve više restorana ima ograničenu ponudu jela, da su jelovnici svedeni na nekoliko jela, a da šefovi kuhinja izlaze u susret željama gostiju i pokazuju fleksibilnost pri pravljenju pojedinačnih tanjira. U tim slučajevima, jelovnik je samo prva informacija, dok je komunikacija između gosta i konobara presudna za pravilan izbor jela. To znači da konobara treba da bude dovoljno i da imaju vremena da se posvete gostima i onda kada je restoran pun, a s druge strane, traži znanje konobara, kao i stalnu komunikaciju s kuhinjom. To za goste može da bude prijatno iskustvo, ali i da uspori proces rada i izazove haos u funkcionisanju restorana.
Jelovnik je samo prva informacija i trudimo se da komuniciramo s gostima mimo jelovnika. Pre svega, na meniju ne treba da bude mnogo jela, jer to stvara zabunu, gost čita od početka, pa dok dođe do kraja, a onda se vraća na početak i već ne zna ni šta mu se jede niti ima neku ideju, a nervozan je jer je gladan, još ako je veće društvo, pa svi odlučuju... U najvećem broju slučajeva gost uzima nešto što mu je poznato ili što je već jeo samo da skrati proces objašnjava za CaféBar network Zoran Lapadatović, menadžer restorana Lavina.
Prema rečima našeg sagovornika, komunikacija između konobara i gosta u njegovom restoranu veoma je bitna, pa je važna edukacija konobara koji posle edukuje gosta raznim predlozima, postavljanjem pravih pitanja i fleksibilnošću.
Uvek predložimo ili izlazimo u susret kada gost hoće da se nešto zapeče u rerni, ili da se napravi specifičan tanjir od dva jela i slično. Bitno je da se ne komplikuje previše, pa da u kuhinji moraju jedan tanjir da spremaju dva sata. Uvek imamo u ponudi i jela koja nisu na meniju, ako taj dan imamo posebno sveže i ukusne namirnice, i to konobar obavezno predloži gostu. To je način da se gost oseti važan, da se s njim uspostavi malo ličniji odnos i da mu se pruži nešto što nije uobičajeno ili što možda nije očekivao objašnjava Lapadatović.
Šef kuhinje postavlja meni i određuje koja će jela biti na meniju, a koja van jelovnika. Kada on nije tu, kuvari moraju da donose odluke i spremaju jela po želji gosta. Po tome se vrhunski restorani razlikuju od onih prosečnih.
Sve je drugačije kada je glavni čovek tu. Eto ja imam goste koje poznajem dugo, i oni mi često kažu: Spremi onako kako ti spremaš. Ja znam tačno šta on hoće a da to nije ni izgovorio. Onda uđem u kuhinju i završim jelo ili dam uputstva i to bude prava stvar. To pokreće reklamu od usta do usta, koju ugostitelji najviše vole zaključuje Lapadatović.
U svetskim trendovima u pisanju menija uglavnom se preporučuje personalizacija odnosa gost šef kuhinje, tako što će se glavni kuvar sam predstaviti gostima, pogotovo kada je reč o tejsting menijima, ili tako što u jelovniku stoji preporuka šefa kuhinje, ili neki njegov specijalitet. Originalnost je u svakom slučaju cenjena vrlina.
Svako ko je bio u restoranu Mala fabrika ukusa sigurno je primetio i njegov meni. Napisan je rukom, sa zanimljivim komentarima dopisanim sa strane, pored jela, u zagradama. Neki od specijaliteta su zaokruženi, neki podvučeni sa tri crte, a pored nekih su ispisana tri podebljana znaka uzvika. Neobično, kreativno, neformalno. I kao takav teško da može da prođe neopaženo kod gostiju. I nazivi jela su maštoviti i neuobičajeni. Tako, u ovom restoranu možete naručiti sedam puta probodenu gudu ili pikantno pile napola.
Nismo želeli klasičan meni u kojem su samo nabrojana jela i njihove cene. Ovako, gosti već posle nekoliko minuta provedenih u našem restoranu, kada otvore meni, shvate da mogu da se opuste i da ovo nije neko uštogljeno mesto. Jelovnik je prvi korak ka tome, a u tome i jeste suština, jer gostima treba da bude mirno, lepo, udobno kaže Bočvarov.
Meni u Maloj fabrici ukusa od aprila ove godine u štampanoj je verziji, ali pismeni komentari, zaokruženi nazivi i naglašeni specijaliteti i dalje postoje. Dešavalo se čak i da precrtaju neko jelo i ispod dopišu novo. Ne zato što je štampanje novog menija skupo, već, kako ističe Bočvarov, zbog toga što to odražava njihov stil. Jelovnik se u ovoj modernoj gradskoj kafani, kako je zaposleni u njoj nazivaju, sastoji iz dva dela: Tradicije i Mašte.
Tradicionalna nacionalna kuhinja, povezana s modernim kulinarskim tehnikama i uređajima za pripremu jela, čini osnovu naše kuhinje. Imamo utanačen okvir za jelovnik i nemamo više jela od toga. Iako često menjamo meni, ne menjamo pozicije jela. Pri odabiru specijaliteta za sezonski meni vodimo računa o dostupnosti namirnica i njihovim cenama, ali i o uslovima u kuhinji i optimalnom angažovanju svih zaposlenih, kao i svih uređaja. Od tehnike, prostora i opremljenosti kuhinje zavisiće i izbor jela. Trudim se da je u vreme gužve sve uključeno i da nam se jela prodaju ravnomerno kaže naš sagovornik.
Kao olakšavajuću okolnost Bojan Bočvarov navodi činjenicu da su vlasnici Male fabrike ukusa, a posebno Mihailo Subotić, veoma angažovani u kreiranju menija. Prateći svetske trendove, putujući svuda po svetu, koristeći brojne stručne časopise, knjige i internet-sajtove, oni u svakom trenutku znaju šta je u trendu i šta žele od svog restorana, a pritom uvek vode računa o gostima, ali i o zaposlenima.
Vlasnici restorana, nekoliko kolega iz kuhinje i ja odlučujemo šta će biti na meniju. Razgovaramo s konobarima, jer oni imaju direktan kontakt s gostima i znaju koji su njihovi pozitivni i negativni komentari. Konačnu odluku donosi vlasnička struktura, uz mene. Pojavi se jelo, probamo, dopadne nam se, zadovoljni smo, zapišemo. Od nekoliko varijanata jednog jela, jedna se uvek izdvoji, oduševimo se svi i to je to. Idemo dalje kaže Bočvarov.
Uz klasičan, uvek postoji i degustacijski meni. U toku letnje sezone, kada je gužva veća, gosti moraju da se najave, a zimi je to sastavni deo jelovnika.
Za neka jela u jelovniku piše kako su spremljena, a neka su namerno ostavljena bez opisa da bi bilo interesantnije i da se gosti iznenade kada ono stigne. To su mali pozitivni trikovi.
Mislim da je bitno da se ljudima objasni šta je sve u jelu. Postoji više naziva za isto jelo i možda se ne prepoznaje odmah. Lepo je kada se opiše, daje formalnost, daje efekat koji mi donekle ne želimo da imamo, ali korektno je prema gostima. Neko ko retko ide u restoran, ako nema objašnjenje, nelagodno će se osećati i naručiće nešto nasumično, a možda mu se baš to neće svideti, možda je alergičan na neki od sastojaka ili nešto ne voli. Zato često pišemo sažeto, da podstaknemo maštu gostiju, a ostatak posla prepustimo konobaru da preporuči, opiše i ispriča, da komunicira s gostima ističe Bočvarov.
Stavljanje gramaže je obavezno, ali ponekad stvara previše podataka.
Jedno je kad ja čitam jelovnik i dešifrujem neke stvari, ali ljudi ne žele da se zamaraju velikom količinom informacija, izgubiće se zaključuje šef kuhinje u restoranu Mala fabrika ukusa.
Zoran Mišković, vlasnik restorana Depo 23, inače kuvar po profesiji i jedan od osnivača Kuvarske asocijacije Srbije, smatra da je mnogo bolje imati različite vrste jela i menjati jelovnik često. On kaže da pri pisanju jelovnika mora da se vodi računa o našim gostima koji često ne vole da eksperimentišu i žele da razumeju jelo koje naručuju. Zato on pravi kompromise, pa iako na meniju ima marokanska ili južnoamerička jela, on ih opisuje, na primer, kao zapečenu jagnjetinu s krompirom i ruzmarinom, što naši ljudi mogu da razumeju, iako je reč o netradicionalnim jelima.
On, inače, nema veliki meni, i drži se uglavnom pravila 5 - 5 - 5. Smatra da je bolje imati manji izbor koji se češće menja i da su veliki jelovnici koji se mogu videti u mnogim srpskim kafanama opterećujući za goste.
U velikom broju kafana koje rade dugi niz godina, samo su dodavana nova jela kako se menjala moda. Nisu imali hrabrosti da izbace nešto, već su na dobro poznata naša jela, dodavali paste sa četiri sira, bifteke, obrok salate, sve ono što su trendovi diktirali. Plašili su se da izbace određena jela da ne bi izgubili stare mušterije. Ja to razumem, ali smatram da je nemoguće u svakom trenutku ponuditi sveže jelo sa ogromnog jelovnika. Bolje je imati manji izbor, ali da je friško i od sezonskih namirnica zaključuje Mišković. CBN
