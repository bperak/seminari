CEO A. Lange Sohnea, Vilhelm Šmid, ekskluzivno govori o svojoj prvoj godini na čelu kompanije i planovima koje ima za ovaj nemački brend
OBJAVLJENO: 29.05.2013
razgovarala: Mila Bulimbašić-Botteri
U velikim časovničarskim kompanijama i manufakturama kakva je A. Lange Sohne, običaj je da se pri dolasku novog CEO-a stvari menjaju. Međutim, to s Langeom očigledno nije slučaj. Jer, otkako je Vilhelm Šmid pre nešto više od godinu dana došao na čelo ove velike i stare nemačke manufakture, u njoj se gotovo ništa nije promenilo. Stigli su, naravno, mnogi novi modeli, ali potpuno u langeovskom duhu, po Šmidovim rečima, pravi nemački satovi, koji bi upravo takvi trebalo i da ostanu.
Pridružili ste se Langeu pre godinu dana, kakav je osećaj sada, pošto je protekla ta godina? - I dalje se dobro osećam i uživam što sam u Langeu. Mislim da je najveća moguća sreća raditi ono što volite. Isto tako, naša firma dobro stoji, uživamo u svim novostima koje smo na ovogodišnjem ženevskom salonu predstavili trgovcima i ljubiteljima naših satova, kao i njihovim reakcijama koje su mahom vrlo dobre. Za mene je izuzetno značajno da na događaju kao što je Ženevski salon vidim sve te ljude iz čitavog sveta na jednom mestu, razgovaram s njima i čujem njihova mišljenja i reakcije, jer za to zaista nemam tako često priliku.
Da li ste u prethodnih godinu dana, koliko ste na čelu Langea, nešto promenili u kompaniji? - Naravno da menjate stvari. Međutim, ja sigurno nisam tip menadžera koji će nešto menjati tek da bi promenio. Ipak, kao što se menjaju modeli satova, tako se menja i kompanija, jer ono što važi za satove, važi i za organizaciju u celini. Pojasniću vam na šta mislim na primeru Datographa. Kad pogledate kako smo izmenili Datograph Up and Down, videćete da su to minimalne, a ne drastične promene. Nismo ga uništili, već poboljšali, i upravo to pokušavam da radim s ovom kompanijom. Trudimo se da poboljšavamo stvari, dok ne postignemo savršenstvo. I to važi za sve, ne samo za časovničare ili dizajnere, već i za zaposlene u PR odeljenju, prodavce, distributere, i naravno nas administrativce i menadžere.
Kad već govorimo o poboljšanjima, u kojim su konkretno segmentima ona dosad postignuta? - U prvom redu, u širenju našeg brenda u svetu. Otvorili smo nekoliko novih butika u inostranstvu, zakoračili smo na neka nova tržišta, i jednostavno smo u celini učinili naš brend prepoznatljivijim u čitavom svetu. Prepoznatljivost je vrlo važna, pa iako se ta reč često koristi u svetu satova, nije je lako postići, budući da za to morate obrazovati kupce, da postanu svesni vašeg brenda. A nama to zaista nije lako, jer morate da povežete nemački gradić sa svetom, ne samo da odvedete Glasite u svet, već i da svet dovedete u Glasite. I to je posao uprave ove firme.
Prošle godine ste dobili prilično nagrada, među njima i onu za najuspešniji časovničarski brend u Nemačkoj; pretpostavljam da ste zadovoljni zbog toga? - Tačno, u protekloj godini dobili smo prilično nagrada, naravno da smo zadovoljni zbog toga, jer te nagrade stižu od naših kupaca koji su zadovoljni našim proizvodima i onim što radimo u celini. Spomenuli ste širenje Langea u svetu i otvaranje novih butika. Ako se ne varam, jedan od poslednjih koji ste otvorili, upravo je butik u Hongkongu. - Svet se neminovno širi, upravo je broj stanovnika na Zemlji premašio sedam milijardi i vrlo brzo će ih biti devet milijardi. Otvaraju se nova tržišta, Indija, Brazil, Daleki istok, i to su tržišta koja kao proizvođač i trgovac morate razumeti. Najbolji način da upoznate novo tržište je da na njemu budete prisutni. To je jedan od glavnih razloga zbog čega otvaramo butike, poput onog u Hongkongu - da bismo se direktno povezali s krajnjim kupcem i upoznali njegove želje i potrebe.
Da li vaše širenje na Daleki istok podrazumeva i menjanje kolekcija, na primer, stavljanje motiva zmajeva, tigrova ili brojeva na brojčanike, poput mnogih drugih brendova koji to čine u poslednje vreme? - Ne, mi to ne radimo niti nameravamo da radimo u budućnosti. Lange ima vrlo čist DNA i deo tog DNA je nemački dizajn sata. Lange ima vrlo čist DNA i deo tog DNA je nemački dizajn sata. Lange 1 Tourbillon Perpetual Calendar, to je vrlo, vrlo nemački sat Mislim da ste videli jedan od naših najnovijih modela, koje smo predstavili na ovogodišnjem ženevskom salonu, Lange 1 Tourbillon Perpetual Calendar, to je vrlo, vrlo nemački sat. Na prvi pogled, na njemu možete pročitati sve što vas zanima. I ako to počnete menjati da biste izgledali arapskije, azijskije, američkije ili bilo kako drugačije, mislim da se time gubi deo našeg DNA-a, zbog koga nas, na kraju krajeva, ljudi i kupuju. Naravno da to ne želimo.
To mi je drago čuti, jer delimo isto mišljenje o brendovima koji upravo zbog toga gube deo svog godinama ili čak i vekovima stvaranog identiteta. Kakva je vaša vizija Langea u narednim godinama? - Imam vrlo jasnu viziju za ovu kompaniju, a to je ono što je čini i vodi od njenog osnivanja stvaranje manufakture koja će proizvoditi najbolje satove na svetu. Od toga nikada nismo odustali niti nameravamo. Dakle, vrlo nam je jasno gde idemo, ali vrlo verovatno nikad tamo nećemo stići. Zapravo je fascinantno, kad stvarate nešto, radite na nečemu i završite to, kako naši ljudi, oni koji su učestvovali u tome, počinju to isto da usavršavaju, poboljšavaju. Tako posao nikada nije završen. Uvek se pomeraju granice. Sjajno je raditi u organizaciji gde nikoga ne morate terati da radi, da ide napred; svi zaposleni u Langeu sami to žele.
Protekla godina očigledno je u Langeu bila izuzetno radna, jer ste na ovogodišnjem salonu u Ženevi predstavili nekoliko novih modela; možete li izdvojiti neki od njih? - To je isto kao da me pitate koje mi je od moje dvoje dece draže. Jednostavno ne mogu da odgovorim na to pitanje. Isto je i sa satovima. Međutim, uvek je poslednji model onaj koji je na neki način najzanimljiviji. Imam vrlo jasnu viziju za ovu kompaniju, a to je ono što je čini i vodi od njenog osnivanja stvaranje manufakture koja će proizvoditi najbolje satove na svetu Tako mogu da istaknem ovogodišnji Lange 1 Tourbillon Perpetual Calendar i to zato što je u ovom modelu sadržana sama srž komplikacije, a opet je napravljen tako da bude vrlo nosiv i pregledan sat. Elegantan je i vrlo neupadljiv, neće vrištati s vaše ruke i svakom pokazivati kakvu komplikaciju nosite. Istovremeno je i vrlo čitljiv sat, što se čini sasvim normalno; međutim, kada se pogledaju brojni drugi modeli večnog kalendara, onda vidite da to ne mora biti tako, jer na njima od svega toga na kraju jedva vidite sat. Eto, zbog toga bih na neki način izdvojio ovaj model; međutim, isto tako bih mogao da izdvojim i druge ovogodišnje novitete poput Grand Lange 1 ili Saxsonia Thin.
