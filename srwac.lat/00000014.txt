Edicija je autentična i jedinstvena zbirka s 1830 fotografija stjuardesa i stjuarda nacionalne aviokompanije, počevši sa 1954. god., kao godinom začetka profesije stjuardesa / stjuarda. U atraktivnom programu su učešće uzeli članovi UKLOS-a u saradnji sa JAT Airways-om.
Temelji profesije
Dragica Pavlović-Njanja, prva stjuardesa JAT-a
Samo četiri meseca posle osnivanja Jugoslovenskog Aerotransporta (1 - og aprila 1947. godine), u beogradskom listu Politika osvanuo je konkurs Glavne uprave civilnog vazdušnog saobraćaja kojim se traži izvestan broj drugarica-drugova za službenike-letače na linijama vezanim za inostranstvo. Među uslovima za prijem koje je trebalo zadovoljiti navedeno je poznavanje stranih jezika i starosna granica do 35 godina. Po ovom oglasu primljeno je pet devojaka, među kojima je bila Dragica Pavlović, prva stjuardesa koja je poletela u JAT-ovim avionima
U to vreme nije bilo striktne podele poslova u današnjem smislu reči. Kadrovska služba raspoređivala je radnike JAT-a na poslove za koje je trenutno bilo najviše potrebe. To je verovatno i razlog što su nepouzdani podaci o tome koliko je domaćica i domaćina u tih prvih desetak godina letelo u JAT-ovim avionima. Zna se da ih je između 1956. i 1959. godine, kad su u flotu ušli savremeni Konveri, bilo 36. Savremenici prvih JAT-ovih godina - i putnici i posade - danas se s nostalgijom sećaju ondašnjih letova. Posada je dobijala pojačanu hranu koja je u avione donošena u korpama. Od hleba i salame domaćice su u toku leta pripremale sendviče. Tako su usluživani putnici uz obavezne bombone i domaću rakiju. Obuka stjuardesa i stjuarda, već je tada bila na zavidnom nivou. JAT-ovi inženjeri upoznavali su ih sa tehničkim karakteristikama i mogućnostima aviona, polagao se engleki jezik, red letenja i procedura spasavanja u slučaju nesreće.
Sa ulaskom Karavela u flotu JAT-a, broj domaćica i domaćina aviona naglo je porastao. Tako je 1966. godine, na primer, u godišnjem izveštaju zabeležen broj od 87 stjuardesa i stjuarda, a već sledeće njihov broj se popeo na 131. Potrebe kompanije za ovom vrstom kadra još su drastičnije početkom sedamdesetih, kad se flota naglo povećava većim brojem aviona DC-9 i prvim avionima za duge linije B-707. Krajem 1972. na platnom spisku kompanije već se nalazi blizu 300 domaćica i domaćina aviona, a 1974, skoro 400. Ovako nagli rast osoblja koje brine o putnicima za vreme leta uzrokovan je ne samo povećanjem flote, nego i veličinom letilica koje su primale sve više putnika. Sve do uvođenja Konvera, po jedan član kabinske posade po letu mogao je da obavi sav posao oko putnika. Na međunarodnim letovima u Konverima, prvi put se pojavljuju po dva člana kabinske posade. Mlazni avioni za kratke pruge, po međunarodnim propisima ne mogu obavljati putnički saobraćaj bez tri do petstjuardesa i stjuarda, a 282 putnika u DC-10 uvek prati po devet do jedanaest članova kabinske posade. Širokotrupni, dugolinijski DC-10 ušao je u JAT-ovu flotu 1978. godine. U to vreme JAT je imao preko sedam stotina stalno zaposlenih stjuardesa i stjuarda, a njihov broj se u letnjim mesecima peo blizu 1.000. Iako stjuardese i stjuardi imaju presudnu ulogu za formiranje povoljnog utiska o kompaniji putem pružanja usluga putnicima, to je ipak manje važan deo odgovornosti ove delatnosti. Njen glavni zadatak je briga o bezbednosti putnika na letu i spasavanje u slučaju udesa. U tom smislu jugoslovenskim stjuardesama i stjuardima priznat je 1979. godine status profesije.
