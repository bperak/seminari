Verujte u sebe i budite predani svom cilju [ INTERVJU ]
Sve više ljudi koji žele da trče u grupi, da se zabave, poboljšaju formu ili smršaju se priključuju adidas RUN FUN ekipi, koja se okuplja i zajedno trenira svake subote na Adi Ciganliji.
Treninzi su usklađeni i prilagođeni formi i ciljevima, pa su trkači podeljeni u tri grupe:
Funners vole da trče u društvu i trčanje je za njih zabava
Fitters malo napredniji trkači, postavljaju nove izazove pred sebe
Wighters počinju sa trčanjem, žele da dobiju podršku kao bi smršali ili postali redovni rekreativci
Treneri Carpe Diem Centra pomažu im da istraju u svojim željama i postignu vidljive rezultate. Trenutno najveće interesovanje je za grupu Vejtera koju vodi trener Miroslav Babić. Miroslava smo zamolili da nam otkrije kakvo iskustvo vas očekuje u Adidas RUN FUN ekipi i da li su želje Weighter-a dostižne.
Weighter grupa
Ova grupa je namenjena svima koji smatraju da imaju višak kilograma i žele da ih se oslobode. U ovoj grupi ima i onih koji nisu gojazni, ali im ipak više odgovara neki laganiji tempo trčanja.
Naravno, svi koji imaju problem viška kilograma bore se sa slabom kondicijom, malom mišićnom masom i snagom, a velikom telesnom masom koja predstavlja opstrukciju za njihovo kretanje i fizičku aktivnost. Osim toga, svi imaju problem motivacije koja u početku predstavlja najveću prepreku za neku promenu.
Motivacija kako do nje?
Svakome ko je na početku mnogo znači da trči u grupi u kojoj ima i drugih koji se bore sa istim izazovima kao i on. A značajnu motivaciju pre svega pronalazi u kvalitetnom objašnjenju procesa mršavljenja uz pomoć stručnog lica, u ovom slučaju od nas trenera.
Na osnovu mog dugogodišnjeg iskustva upravo to Weighter-u daje motivaciju da bude istrajan, počne redovno da trenira i reši se viška kilograma. Kasnije, u samom procesu gubitka mase svaki napredak, svaki izgubljeni gram, pozitivno utiče na njegovu motivaciju, a pogotovo svest da se nešto radi pravilno. Prvi rezultati su vidljivi već nakon 2 3 treninga.
Koja je uloga trenera?
Ljudi koji prave promenu u životu i počinju sa trčanjem, možda više od svih imaju brojna pitanja koja ih muče, jer u početku ne veruju da mogu da uspeju. Brine ih brzina kojom trče, trajanje vežbi, nakon kog vremena će videti prve rezultate, kako sačuvati postignuti uspeh, šta smeju, a šta ne smeju da jedu i kada.
Ipak, najviše se brinu da li će se izgubljeni kilogrami vratiti i od čega to zavisi. Tokom devet godina trenerskog iskustva iza sebe imam značajne rezultate u rešavanju brojnih problema i pitanja sa kojima se ljudi susreću u toku procesa vežbanja. Neki od njih su uspeli da redukuju čak 60 kg viška telesne mase i zaista verujem da zajedničkim, timskim radom svi članovi naše grupe mogu da postignu očekivane rezultate. Ove želje nisu nerealne, ali potrebno je da verujete u sebe i budete predani svom cilju
Trčanje u funkciji sagorevanja velikih količina masnog tkiva
Hodanje i trčanje su najbolje aktivnosti za skidanje suvišnih kilograma, zato što se u toku, a pogotovo nakon aktivnosti, sagoreva velika količina masnog tkiva, koje zajedno sa vodom predstavlja balast kojeg želimo da se rešimo. Osim toga, trčanje i hodanje su prijatne i bezbedne aktivnosti, koje mogu da se sprovode skoro bilo gde i bilo kada, a njihov intenzitet možemo precizno da doziramo.
Korak po korak napred početi sa hodanjem
Moja preporuka je da Weighter proces vežbanja započne hodanjem. Na taj način organizam na adekvatniji način počinje sa prilagođavanjem tela na povećanu fizičku aktivnost. Tek nakon toga može da se pređe na trčanje. U suprotnom može da dođe do povređivanja osetljivih delova lokomotornog aparata (tetiva, ligamenata, mišića zglobova). Weighter bi trebalo da trči od 4 do 5 puta nedeljno, i to što ranije u toku dana to bolje. Ako se trči u popodnevnim satima to treba uraditi nakon jednočasovnog odmora od posla.
Saveti za mršavljenje trčanjem
Za osobu koja želi da smrša ili započne sa trčanjem je potrebno da pre svega svaku od aktivnosti tokom treninga učini bezbednom. Zagrevanje treba da bude veoma temeljno, a prilikom njega treba da se na dinamičan način istegnu sve veće mišićne grupe i podigne telesna temperatura do pojave prvih znakova znojenja.
Tehniku trčanja je potrebno prilagoditi svakom vežbaču ponaosob. Osnovni cilj toga je da svako pronađe optimalan način kretanja koji će mu omogućiti kretanje zahtevnim intenzitetom u dužem vremenskom periodu. Disanje se obavlja tako što se vazduh udiše kroz nos, a izdiše na usta, dinamikom koja je prilagođena intenzitetu aktivnosti i samom ritmu trčanja.
Vodu je potrebno da unosimo po potrebi, u toku trčanja u malim količinama ili na kraju aktivnosti shodno potrebi koju osećamo. Istezanje, isto kao i zagrevanje, potrebno je da bude temeljno i precizno, jer ono značajno ubrzava oporavak, pojačava dobar osećaj nakon obavljene aktivnosti i dovodi mišiće u neophodno stanje (dužinu), jer mišići nakon aktivnosti imaju tendenciju skraćivanja.
Da li je trčanje dovoljno za mršavljenje?
Trčanje samo po sebi je teoretski dovoljno da bi se postigli rezultati, ali mnogo bolji i brži rezultati se postižu ako se i ishrana prilagodi postizanju cilja i ako se organizam odmara, između svake aktivnosti.
Znači, najbolje bi bilo da se u toku dana hrana uzima u 5 manjih obroka (3 glavna obroka i 2 užine). Jutarnji obrok bi bio zasnovan na ugljenim hidratima, ručak na blago termalno obrađenom povrću i čorbama, a večera na proteinima. Za užinu jesti voće i ceđene sokove. Posle 20 h nije preporučljivo večerati.
Preporučio bih da manji obroci budu konzumirani jedan sat pre (dozvoljeno samo za užinu) i sat posle aktivnosti pri čemu će oni biti pažljivo sastavljeni (jer se odmah nakon aktivnosti organizam rehidrira tečnošću, elektrolitima).
Trčanje u prirodi ili na traci?
Preporučujem i jedno i drugo Trčanje na traci se preciznije dozira (brzina kretanja, trajanje, pređeni put) i na traci možete trčati u svakom trenutku bez obzira na vremenske uslove (temperatura vazduha, padavine).
Trčanje u prirodi preporučujem kad je lepo vreme, jer pruža priliku ljudima da uživaju u prirodnom okruženju i pejzažima, ali i da trče na različitim podlogama.
Ovom prilikom pozivam sve ljubitelje trčanja da nam se pridruže subotom u 18 h na Adi Ciganliji i verujem da ćemo zajedno ostvariti sve željene ciljeve.
Da li je trcanje zdravo i da li dodaje misicnu masu nekom ko trenutno ima 55 kg i 182 visok 21 godina:))) i koje tretman se preporucuje.. ako moze neko da odgovori? hvala.
Ika
Odusevljena sam ideoj da postoji grupa Wighters.. Inace ne zivim u Beogradu, pa nemam prilike da se prikljucim grupi, ali sam se angazovala i vec 20 dana sam na rezimu i trcanju sa trenerom 5 puta nedeljno, kombinovanje trake i trcanja u prirodi. Za sada ima rezultata, ali moj cilj je osloboditi se nekih 30 kg viska i ovaj text me je jos vise motivisao i sama misao da jos ljudi radi na istom cilju kao i ja. Inace jedva cekam da se oslobodim viska, tako da trcim slobodno i bez tereta i budem ponosna na sebe, svoj cilj i zadovoljna uspehom:) ponekad mi se smraci pred ocima kada pomislim koliko jos treba da se strpim ali sam bas motivisana bez obzira na sve, znam da mogu da istrajem Sve pohvale za sajt i motivacione teme, samo nastavite tako Pozzzzz
