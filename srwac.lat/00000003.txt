UNICEF podržava aktivnosti kojima se deci koja su najviše marginalizovana u Srbiji omogućava najbolji mogući početak života. Pošto im se u najranijem uzrastu ne pružaju svi oblici nege i zaštite, kod te dece postoji najveća verovatnoća da će biti izostavljena. Najraniji uzrast od rođenja do polaska u školu je najvažniji za intelektualni, fizički i socijalni razvoj deteta i nama je cilj da se taj kratki period iskoristi na najbolji način. 
Napredak i izazovi 
Novi zakoni zabranjuju smeštaj dece ispod tri godine u ustanove. 
Ali postoji hronični nedostatak sveobuhvatnih usluga koje se tiču razvoja u ranom detinjstvu u okviru kojih se ne bi pružale samo predškolske usluge, već koje bi obuhvatale i socijalnu zaštitu, zdravstvene usluge i ishranu. 
Stopa smrtnosti odojčadi kod romske dece je više nego duplo veća od nacionalnog proseka. 
Stopa romskih beba koje imaju malu težinu po rođenju je dvostruko veća od nacionalnog proseka. 
Neka romska deca nisu registrovana u matične knjige rođenih. 
U poslednjih nekoliko godina opala je i stopa dojenja, a i pre toga je bila jako niska. 
Roditelji nisu upoznati sa tim koliko su značajne prve godine života, kao ni sa tim koji je najbolji način da podrže razvoj svoje male dece. 
Mali broj dece je obuhvaćeno programom ranog predškolskog obrazovanja koje je namenjeno deci starosti od 3 do 5 godina: ukupno gledano, taj program pohađa samo 44 procenata dece, dok ta cifra pada na samo 8 procenata kada su u pitanju deca iz romskih naselja. 
Šta radimo 
Cilj rada UNICEF-a u velikom broju oblasti od podrške zdravlju deteta sve do jačanja usluga socijalne zaštite u zajednici je da se stvore jednaki uslovi za malu decu koja su najviše marginalizovana. Romski zdravstveni medijatori, na primer, povezuju Rome-roditelje sa pružaocima lokalnih zdravstvenih usluga pre nego što se njihove bebe rode i pomažu mladim roditeljima u vezi sa dojenjem, upisom u matičnu knjigu rođenih i imunizacijom, a podstiču i učešće u ranom učenju. 
Cilj našeg uspostavljanja standarda i smernica u vezi sa baby-friendly i mother-friendly praksom je da se spreči dalji pad stope dojenja i da se ista poveća, kao i da se zdravstvenim radnicima koji rade u porodilištima i drugim zdravstvenim radnicima omogući da steknu veštine koje su im neophodne kako bi ispunili svoje obaveze prema najugroženijim majkama o kojima se brinu. A cilj našeg rada sa zdravstvenim radnicima iz porodilišta i pedijatrima je da se promeni njihov stav prema novorođenčadi sa smetnjama u razvoju, tj. oni treba da podstiču roditelje da zadrže svoju decu kod kuće i da im daju informacije o uslugama podrške koje su na raspolaganju. 
Cilj celokupne naše podrške u vezi sa obukom, smernicama i standardima za usluge u zajednici je da im se pomogne da ispune svoje obaveze prema svoj marginalizovanoj deci, uključujući i najmlađu decu. 
Prikupljanje činjenica 
UNICEF pribavlja ključne podatke o položaju male dece putem Istraživanja višestrukih pokazatelja 
U našoj proceni Inicijative Baby-friendly bolnica istaknute su ozbiljne slabosti u aktivnostima podrške dojenju i to je dovelo do uspostavljanja baby-friendly standarda za porodilišta i domove zdravlja u kojima se pruža primarna zdravstvena zaštita. 
Jačanje sistema 
UNICEF je sačinio nove smernice u pogledu zdravstvene zaštite koje se tiču razvoja u ranom detinjstvu. 
Podržavamo Ministarstvo zdravlja u razvoju mother-friendly i baby-friendly standarda, uz veliki naglasak na boljoj komunikaciju između stručnjaka i mladih roditelja. 
Naš rad na sprečavanju smeštanja veoma male dece u ustanove doprineo je tome da nedavno usvojeni zakon zabrani smeštaj u ustanove dece ispod tri godine, a pružili smo i podršku pri sačinjavanju podzakonskih akata koji se tiču hraniteljstva, uključujući hraniteljstvo dece sa smetnjama u razvoju, kao i urgentno hraniteljstvo. 
Uspostavljanje društvene odgovornosti 
Radimo zajedno sa grupama roditelja na jačanju potražnje za nizom usluga koje se pružaju u ranom detinjstvu, i to od podrške dojenju i prenatalne zaštite do predškolskih programa. 
Uz podršku UNICEF-a, romski zdravstveni medijatori pomažu marginalizovanim porodicama i zajednicama da ostvare svoja prava na neophodne usluge koje se pružaju u ranom detinjstvu, kao što je upis u matične knjige rođenih, imunizacija, predškolski program i pravo na socijalnu zaštitu. 
Delujući preko naših lokalnih partnera, roditeljima pružamo neophodne informacije o značaju razvoja u ranom detinjstvu, a cilj našeg aktuelnog programa je da se ojača uloga očeva tokom najvažnijih prvih godina života. 
Rad u partnerstvu 
Radimo zajedno sa mnoštvom partnera u oblastima kao što su zdravlje, obrazovanje i socijalna zaštita kako bismo jačali, pratili i generisali potražnju za uslugama u zajednici koje dopiru do marginalizovane dece. To obuhvata, na primer, lokalne organizacije civilnog društva koje sprovode nezavisno praćenje pružanja usluga u porodilištima i Centre za socijalni rad koji su na prvoj liniji zaštite dece. 
