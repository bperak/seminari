Penelope Cruz
28.04.1974 Alcobendas, España Penélope Cruz Sánchez
Muza španskih reditelja probija se u Holivudu, ali, kao i svaka prava Penelopa, verno čeka - ponude evropskih filmadžija.
Kao španska glumica, Penelope Cruz je glumila u filmovima najuglednijih španskih reditelja i stekla slavu u Evropi i celom filmskom svetu. Za Ameriku joj je ipak bila potrebna i veza s Tomom Cruisom da bi postala poznata.
Penelope je dobila ime po istoimenoj pesmi Joana Manuela Serrate. Rođena je 1974. u radničkoj četvrti Madrida. Otac Eduardo bio je sitni trgovac, a majka Encarna frizerka, pa je mala Penelope umetnost upijala preko televizije. Oponašala je reklame s TV-a, a glavna strast bio joj je ples. Devet godina vežbala je njegove klasične i moderne varijante. Napustila je srednju školu nakon uspešne audicije i honorarno je radila kao manakenka. Za vreme snimanja video-spota za popularnu grupu Mecano upoznala je pevača Nachoa Cana. Sa njim je bila u vezi do 1996. Slavu u domovini stekla je vodeći dečji program na kanalu Tele 5, a zbog silnih obaveza morala je na odmor zbog iscpljenosti.
Poput svake moderne španske glumice, kad je bila mala sanjarila je da će jednog dana glumiti kod Almodovara. Sa četrnaest je videla njegov film " Veži me " i odlučila da će postati glumica, pa je bila u izboru za ulogu u erotskoj drami Bigasa Lune " Las Edades de Lulú ", ali je zbog mladosti saradnja odložena. Svejedno, fillmsku karijeru je počela s par seksi uloga. U " The Greek Labyrinth " (1991) glumi zavodnicu, kćerku detektiva koji traži nestalog plesača, a u TV trileru " Framed " (1992) Linde La Plante glumila je devojku plejboja i varalice Timothyja Daltona.
Mlada i seksi, proslaviće se ulogama devica koje sazrevaju i traže prva iskustva. U " Zlatnom dobu " (1992) Fernanda Truebe glavni junak je vojni dezerter koji utočište nalazi u domu umetnika i njegove četiri kćerke, od kojih ona najmlađa (Penelope) nema ljubavnog iskustva, ali žudi da ga stekne. Film je postigao veliki uspeh; osim velike gledanosti i devet Goja u Španiji, osvojio je i Oskara za najbolji strani film. Uskoro će i Bigas Luna odlučiti da je Penelope dovoljno zrela da glumi u njegovoj erotskoj drami " Šunka, šunka " (1992). Erotske scene bile su zahtevne za mladu Penelope, koja je zbog toga imala i problema s dečkom, ali je film opet postigao veliku gledanost i brojne nagrade, a Cruz i njen partner u filmu, Javier Bardem, postaju španski seks-simboli.
Posle par godina sticanja iskustva u raznim evropskim filmovima, opet je u istom naslovu s Bardemom i konačno joj se ostvaruje san da glumi u Almodovarovom filmu. Radi se o " Živom mesu " (1997), u kojem je Cruz dobila ulogu mlade prostitutke koja se porađa u autobusu, majke glavnog junaka. Ipak, pravi hit za Penelope biće film još jednog velikog španskog reditelja, Alejandra Amenabara. U njegovom filmu " Otvori oči " (1997) glumi devojku u koju se zaljubljuje glavni junak, koji gubi vezu između stvarnosti i jave. Kako često sarađuje sa velikim španskim rediteljima, opet glumi kod Truebe, u " The Girl Of Your Dreams " (1998) o španskim filmadžijama koji su prisiljeni da rade za Goebbelsa, i konačno osvaja i Goju za najbolju glumicu.
Kada Almodovar opet bude birao glumice za još jedan svoj " ženski " film, " Sve o mojoj majci " (1999), izabraće Penelope za jedan od živopisnih likova u ovom oskarovcu. Opet je angažuje i Bigas Luna, u istorijskoj drami " Volaverunt " (1999).
Godina 2001. biće presudna za njenu američku karijeru. Cameron Crowe snima " Vanilla Sky ", rimejk Amenabarovog filma " Otvori oči " u kojem Penelope ponavlja svoju ulogu iz španske verzije, samo joj je partner ovaj put - Tom Cruise. Osim sličnih prezimena, dvoje glumaca otkriva još toga zajedničkog, pa počinju vezu koja će puniti tabloide i učiniti Penelope poznatom u Americi. Nakon što je bila optuživana da je preotela Matta Damona Winoni Ryder, sada su je optuživali da je uništila Tomov brak s Nicole Kidman.
Iako je film bio veliki hit, Penelope se povlači iz velikih produkcija i žiže javnosti i vraća se manjim ulogama (" Masked and Anonymous ", 2003) i evropskim filmovima (" Fanfan la Tulipe ", 2003). " Non ti muovere " (2004) je njeno veliko glumačko dostignuće; uloga devojke u sadomazohističkoj vezi zahtevala je od nje i da nauči italijanski, a Penelope je očito uspela jer je osvojila italijanskog oskara - nagradu David di Donatello i nagradu publike na dodeli Evropskih filmskih nagrada. " Head in the Clouds " (2004) je zanimljiva uloga u još jednoj drami s početka veka, ali je uglavnom zapažena po lezbijskim scenama sa Charlize Theron.
Godina 2004. znači i prekid veze za Tomom Cruiseom, a novi dečko je Matthew McConaughey, kojeg je upoznala na snimanju pustolovnog filma " Sahare " (2005). Penelope se očito dobro snalazi u avanturističkim komedijama, jer posle " Sahare " i " Fanfana " opet glumi u akcionoj komediji. Naslov filma je " Bandidas " (2006), a ova vestern komedija specifična je po tome što je u centru pažnje par pljačkašica; partnerka u filmu joj je najbolja prijateljica Salma Hayek.
Iako je, kao i Salma, zbog izgleda " osuđena " da glumi fatalne lepotice, a tabloidi je etiketiraju kao žderačicu muškaraca, javnost ne zna mnogo o njenom društvenom angažmanu. Penelope je jedna osnivača fonda Sabera za pomoć deci i bolesnima u Indiji.
Dobila je nagradu za najbolju glumicu u Kanu 2006, koju je podelila sa ostatkom ženske ekipe " Volvera " (2006), još jedne Almodovarove priče o ženama, i to o tri generacije žena jedne porodice. Taj uspeh je potvrdio da joj ipak najbolje paše španska rediteljska elita, a i da su snovi o glumi za Almodovara bili sudbinski. Takođe, ušla je u istoriju kao prva španska zvezda nominovana za Oskara za glavnu žensku ulogu. Te iste godine Cruz je potpisala dvomilionski ugovor s kozmetičkom kućom Lancome, čime je potvrdila svoj status modne ikone i uzora žena širom sveta.
Vrativši se na velika platna, pružila je odličnu ulogu u filmu Woodyja Allena " Vicky Cristina Barcelona " (2008), kao prelepa, talentovana, ali psihički nestabilna bivša žena poznatog španskog umetnika. Privatno, započela je romantičnu vezu s kolegom iz filma Javierom Bardemom. Hvaljena od kritičara za svoju strastvenu, a opet dirljivu interpretaciju, bila je nominovana za nagrade Zlatni globus, Screen Actors Guild i Independent Spirit Award, a najveća pohvala bio je Oskar kojeg je na dodeli 2009. godine primila za najbolju sporednu ulogu.
U filmu " Elegy " iz 2008. pružila je odličnu interpretaciju kao studentkinja koja se upušta u vezu s profesorom, a " Prekinuti zagrljaji " su još jedna saradnja sa Almodovarom, zbog koje je taj gej filmadžija priznao da je zaljubljen u Penelope - kao reditelj Penelope zabavlja decu sinhronizovanjem crtaća (" G-Force "), a pojavila se i u mjuziklu " Nine " (2009), u kojem je opet potvrdila svoj raskošan talenat i mediteranski seksepil.
