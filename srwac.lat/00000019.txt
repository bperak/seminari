.: Šesti sastanak Asocijacije Zajednička akcija ZA istinu i pomirenje i seminar Treći put ka istini i pomirenju u Srbiji i mi:.
27 - 29. oktobra 2006.
U organizaciji Viktimološkog društva Srbije i NGO MillenniuM iz Kragujevca, održan je šesti sastanak Asocijacije Zajednička akcija ZA istinu i pomirenje i seminar Treći put ka istini i pomirenju u Srbiji i mi. Sastanak je trajao od 27. do 29. oktobra 2006. godine, a održan je u hotelu Kragujevac u Kragujevcu.
Sastanku i seminaru je prisustvovalo 16 članova Asocijacije. Drugog dana seminara organizovana je javna debata na temu Srbija i Bosna - istina, odgovornost i pomirenje, u kojoj su učestvovali Vesna Pešić, prof. dr Vesna Nikolić-Ristanović i Vladimir Paunović, a pored članova Asocijacije debati su prisustvovali predstavnici lokalnih medija.
Finansijsku podršku obezbedio je Fridrich Ebert Stiftung. Javna debata je urađena u saradnji sa projektom Razgovori na sceni, koji implementirao NVO Millenium a finasira British Embassy. Javna debata je održana se na maloj sceni pozorišta Joakim Vujić u Kragujevcu.
Javnu debatu su propratile tri lokalne televizije, a njen rad u celini kao i rad u radionicama je snimljen profesionalnom kamerom. Snimljeni materijal je dostupan u kancelariji VDS.
Seminar je otpočeo 27. oktobra uveče otvaranjem i razmenom informacija o aktivnostima na planu istine i pomirenja. Nakon što su se učesnici kratko predstavili, i razmenili informacije o svojim aktivnostima u vezi istine i pomirenja, upoznati su sa programom rada, sa materijalima i sa svojim obavezama vezano za pripremu za rad u naredna dva dana.
Seminar se sastojao iz dve radionice i to: 1. Ja u pomirenju - voditeljka prof. dr Jelena Srna. 2. Ja u Asocijaciji - voditeljke mr Nataša Hanak i Jelena Grujić. U okviru druge radionice izloženi su i preliminarni rezultati analize 10 upitnika pristiglih do 10. oktobra. Rezultati amalize su dostupni u kancelariji VDS u obliku PowerPoint prezentacije.
Ciljevi radionica su bili:
1. Ja u pomirenju Istražiti kako aktivisti NVO koji rade na pomirenju vide u ovom trenutku svoje aktivnosti tokom poslednjih 15 godina (podaci iz upitnika), svoje lično iskustvo rada na upitniku i svoj put do pomirenja, svoje lične motive za bavljenje ovim aktivnostima i svoja očekivanja (viđenje ostvarenog pomirenja) 2. Ja u Asocijaciji - analiziranje interesa koje vezuju učesnike za Asocijaciju, istraživanje resursa Asocijacije koji leže u spremnosti za doprinos pojedinaca radu i razvoju Asocijacije i nastavak razrade šireg određenja Asocijacije
Najvažniji zaključci koji su proistekli iz pretežno interaktivnog rada, i analize prvih deset popunjenih upitnika, a koji su od značaja za dalji razvoj ideje Trećeg puta i Asocijacije, su sledeći:
1. Faze koje obeležavaju put ka radu na pomirenju su: 1. predratno stanje; 2. rat, konfuzija 3. adaptacija-rehabilitacija 4. akcija za druge 5. vizija budućnosti. 2. Najvažniji motivi za rad na pomirenju članova Asocijacije su: nemirenje sa postojećom konflikt situacijom, razumevanje sebe, potreba da se sluša, čuje i podeli sopstveno iskustvo sa drugima, priznavanje patnje svih, neispričana priča iz prošlosti, sopstvena stigmatizacija, odbačenost i viktimizacija, viktimizacija u okviru porodice, isključivosti kroz koje smo prošli, želja da se nešto promeni, budućnost dece, pronalaženje pravog puta, uklanjanje stereotipa, suočavanje sa sobom, vraćanje dostojanstva i osnaživanje, potreba za integracijom i podrškom, sprečavanje da se ponovi ono što se desilo 3. Najvažnija očekivanja od pomirenja članova Asocijacije su: osvešćeni pojedinac, sloboda kretanja, ostvarenje normalne komunikacije u kojoj sve teme mogu da se otvore (međusobno poverenje međusobno različitih), iskorenjivanje predrasuda i streotipa, integracija u društvo marginalizovanih i isključenih, saradnje, naknada štete žrtvama, pomirenje sa sobom, integracija pojedinačnog iskustva u kolektivno sećanje, socijalna jednakost, dostizanje sličnog nivoa svesti na nivou društva o univerzalnim ljudskim vrednostima, priznanje (sudsko i druga) da se nasilje desilo. 4. Najvažniji lični interesi za učešće u Asocijaciji su: razmena iskustava / informacija, razumevanje procesa vezanih za ratne konflikte, uvažavanje nas (kao pojedinaca, organizacija, nacije) od strane drugih; popravljanje lošeg imidža, zastupanje prava i rešavanje problema učesnika ratova / žrtava (redress), atmosfera poverenja u kojoj se mišljenja i iskustva mogu podeliti bez straha od osude 5. Najvažniji realni i mogući doprinosi-resursi članova su: promocija Asocijacije i ideje Trećeg puta u zemlji i okruženju, saradnja sa vladinim ustanovama, i drugim NVO, kako u zemlji tako i u inostranstvu, saradnja sa dijasporom, razvoj Asocijacije iznutra, prikupljanje sredstava za aktivnosti Asocijacije, pomoć u organizacionim pitanjima, pristup grupama od interesa za Asocijaciju, rad na ratnoj traumi, sve što imamo kao profesionalci (istraživanja, knjige, informisanje, razjašnjavanje pojmova) 6. Definicija Asocijacije do koje se došlo glasi: Asocijacija ZA istinu i pomirenje je inicijativa zasnovana na kontinuiranom delanju i otvorenoj komunikaciji solidarnih pojedinaca i organizacija u konfliktnom i post-konfliktnom društvu, ujedinjenih u različitosti i prepoznatim sličnostima, čiji je cilj dolaženje do istine o počiniocima i žrtvama ratnih i političkih sukoba, razumevanje prošlostim i uspostavljanje trajnog poverenja i pomirenja, kroz objedinjavanje pojedinačnih mogućnosti i snaga, međunarodnu saradnju i razmenu iskustava i znanja.
Seminar je završen usmenom evaluacijom, i komentarom pismenih evaluacija koje su vršene iza svake radionice. Pored ostvarenih ciljeva radionica i javne debate, o kvalitetu procesa i ishoda rada učesnika na ovom seminaru govore i njihove evaluacije. Većina je naglasila zadovoljstvo postignutim napretkom u razumevanju »ko smo i gde ćemo«, »otvaranjem važnih pitanja oko identiteta Asocijacije«, kao i aktivnim učešćem i saradnjom svih u opuštenoj i stimulativnoj atmosferi. U završnom delu seminara predloženo je sledeće: - treba raditi na objedinjavanju resursa i na razmeni znanja i informacija, - razmotriti mogućnost da se predstavnik ratnih vetarana uključi u Privremeni odbor Asocijacije, - razmotriti mogućnost da organizator narednog seminara bude organizacija Veterani za mir, a da mesto održavanju budu Vlasotince ili Vranjska Banja, - uključivati i ljude koji su nam slični, a nisu iz Asocijacije, posebno u debate.
