Satira i aforizmi 
Ja sam idealan kandidat 
by prase dragisa 
E, pa, da vam se pohvalim. Postao sam kandidat za prestižnu nagradu od 500.000 evra Malo li je na ovu sirotinju? Nije mi bilo lako. Dugo vremena mi je trebalo da ispunim sve uslove. Ali vredelo je. Sakupio sam 61 dinar, otišao do državne lutrije i uplatio loto. To je već gotova stvar. Ja samo treba da sačekam izvlačenje i pare su moje Ja već sutra mogu da budem na nekoj obali i da uživam ili da finansiram nekog političara, pa da budem vladar iz senke. Ma, jok, ja ću na osnovu ove kandidature da tražim kredit od banke. Ma, ko ne bi meni odobrio kredit? Pa tu je stvar rešena. Čim sam popunio tiket za loto ja sam postao kandidat za mnogo veće pare nego što bi mi banka dala. 
Sem toga komšinica od preko puta je postala kandidatkinja za moju švalerku. Nema veze da li ću ja nju da pamprčim ili ne. Bitno je da se ona meni sviđa i da sam ja njoj dodelio status kandidatkinje. 
Moja žena je nedavno konkurisala za posao u metaloposlastičarskoj radnji. Jeste da nema veze ni sa kolačima ni sa obradom metala ali ona je postala kandidat. I kupila je 200 grama parizera i majonez da večeramo i proslavimo kandiaturu. Sve je kupila kod komšije u prodavnici na recku, i to sve na osnovu kandidature. A tek kada se zaposli, ihaj Biće i čvaraka i švargle. 
Sin mi je postao kandidat za odličnog učenika. Krenuo je u školu. To je dosta. Ima šanse. Nema veze što ga je ujak ispustio na glavu kada je bio mali, on je kandidat. 
