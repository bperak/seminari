Prva krivina nije prošla bez incidenta. Nekoliko vozača je bilo umešano u to, a kao posledica svega Marohnić je preuzeo prvu poziciju od Stamenkovića, a Vukmirović je bio taj koji je otvorio vanrednu posetu boksu radi montiranja novog prednjeg spojlera. Mitrović je imao dobar start, izbegao je gužvu u prvoj krivini i tako se probio na treću poziciju, odmah iza Stamenkovića. Ovaj poredak vodećih nije se menjao prvih 10 krugova. Marohnić je u početku stekao blagu prednost, ali ga je kasnije Stamenković polako stizao. Na kraju 11 - og kruga Mitrović greši na trećoj poziciji, gubi ptrednji spojler i odmah ulazi u boks. Posle ovoga, treće mesto preuzeo je Magyar, koji se pre ovoga vratio na četvrtu poziciju, koju je izgubio na početku trke jer je morao da odradi kaznu prođi kroz boks.
Pred period redovnog odlaska u boks Stamenković je sasvim stigao Marohnića i njih dvojica su ušli u borbu za prvu poziciju. Na kraju 16 - og kruga Marohnić sa prve pozicije odlazi u boks. Krug kasnije to čini i Magyar, a zatim i Stamenković. Posle odrađenih bokseva Stamenković je izašao na prvu poziciju, odmah iza njega je bio Marohnić, dok je na trećoj poziciji Magyar sa nešto većim zaostatkom.
U nastavku trke Stamenković je polako sticao prednost, vozio je dosta sigurno i njegova pobeda kao da nije dolazila u pitanje. Međutim, drugo mesto nije bilo tako sigurno jer Magyar je pojacao tempo i počeo da sustiže Marohnića. Dva kruga pred kraj Magyar sasvim stiže Marohnića, mada u tome mu je pomoglo i sečenje sikane posle tunela. To mu se kao bumerang vratilo već u sledećem krugu kada je udario u ogradu na početku trećeg sektora. Posle ovoga podijum je bio konačan. Pored podijuma, trku su završili Mitrović, Zdravković, Cvijović i Milošević. Ostali su odustali daleko ranije.
Trka je bila sa dosta incidenata. Uglavnom, više je bilo individualnih incidenata, nego između samih vozača, što se moglo i pretpostaviti za usku uličnu stazu u Monaku. Posledica ovoga bile su vanredne posete boksu, uglavnom radi zamene prednjih spojlera. Ipak, veći deo vozača je uspeo da završi trku. Stamenković je dobro vozio i došao do svoje prve pobede u ovoj sezoni. Sledeća F1 trka vozi se na stazi Montreal. Vidimo se na stazi.
