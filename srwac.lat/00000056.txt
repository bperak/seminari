Kod nas je ovo oboljenje dosta često. Najčešće se javlja kod osoba između 30 i 60 godina starosti, ali se javlja i kod mlađih osoba, pa i kod najmlađe dece i odojčadi. Ima znakova prema kojima izvestan broj ljudi nosi latentno, bez napada, kamen u žuči tokom čitavog svog života. Žene obolevaju pet puta češće nego muškarci. Naročito često obolevaju gojazne osobe, kao i osobe koje uopšte jedu više nego što im je potrebno za održavanje životnih funkcija. Postoji i porodična sklonost. Najzad, oboljenje se javlja često kod osoba koje već boluju od arterioskleroze ili povećanog krvnog pritiska, šećerne bolesti, ili kog drugog oboljenja u vezi sa poremećenom razmenom materija. Nije redak slučaj da bolesnik istovremeno boluje i od kamena u bubregu. 
Kamen se stvara od žuči, žučnih boja, krečnih materija i holesterina. Međutim, još nije utvrđeno zašto se on stvara. Zna se samo toliko da pri stvaranju kamena u žučnoj kesi najvažniju ulogu igraju, zapaljenje žučne kese, zastoj u njenom pražnjenju i izmenjen sastav žuči. Pored navedenih činilaca, kao i opštih uslova, sklonost ka stvaranju kamena u žučnoj kesi povećavaju nepravilna ishrana, naročito unošenje velike količine masti u organizam, zatim preterano sedenje, nehigijensko oblačenje, trudnoća, neuredna stolica (zatvor) itd. 
Dok kamen leži mirno u žučnoj kesi, obično se ne osećaju nikakve tegobe. Ponekad postoji tištanje s desne strane ispod rebara. Gubitak apetita, podnaduvenost, podrigivanje ili povraćanje, sa već navedenim tištanjem, ukazuju takođe poneki put na postojanje kamena u žučnoj kesi. Ali tek pomeranje kamena ili zapaljenje žučne kese dovodi do žučnog napada, karakterističnog i sigurnog znaka oboljenja. Obično noću, na 2 do 3 sata posle večere, naročito posle nekog masnog jela, dođe do žestokih bolova s desne strane spreda, ispod rebara. Bolovi se šire u desno rame i često su praćeni povraćanjem, posle koga bolesniku ipak nije lakše. Ako je sa napadom udruženo zapaljenje zučne kese, temperatura može biti veoma visoka i praćena je, obično, drhtavicom i osećanjem hladnoće. Ponekad kamen može potpuno da zatvori žučni kanal, da spreči izlučivanje žuči u creva i izazove pojavu žutice. 
Žučni napad može trajati od nekoliko sati do nekoliko dana. Često se napadi u nejednakim vremenskim razmacima ponavljaju. U nekim slučajevima posle prvog napada brzo dođe drugi. U drugim slučajevima između jednog i drugog napada prođe po nekoliko nedelja, meseci, pa i godina. 
Žučni napad može izazivati sve ono što izaziva pokrete žučne kese ili pojačava lučenje žuči. To je na prvom mestu hrana: mast, jaja, kvasac, sladoled i suvo meso, zatim, uzbuđenja, svađe i sl. Mehaničko pomeranje kamena dovodi takođe do napada: jahanje, trčanje, podizanje tereta, drmanje pri vožnji, jači naponi prilikom stolice itd. Najzad, i zapaljenje žučne kese može pokrenuti kamen i izazvati napad. 
Kamen u žučnoj kesi može se komplikovati žuticom i gnojavim zapaljenjem žučne kese. 
Bolesnici koji boluju od kamena u žučnoj kesi ne smeju uzimati masnu i suviše obilnu hranu. Odelo ne treba da steže njihove trbušne organe. Oni moraju voditi umeren život. Dobro će im činiti lake vežbe i kretanje. 
Lečenje kamena u žučnoj kesi uglavnom je hiruško. Ostale mere preduzimaju se, u stvari, za sprečavanje napada. O nekim od tih mera već je bilo reči. Najvažnija mera je ne jesti ništa što pojačava lučenje žuči ili izaziva pokrete žučne kese. Psihička uznemirenja moraju se svesti na najmanju meru ili potpuno izbeći. Treba izbegavati i velike fizičke napore. 
U slučaju napada, treba pozvati lekara a u slučaju napada sa visokom temperaturom, treba do dolaska lekara stavljati hladne obloge na trbuh u predelu žučne kese. Bez lekara ne treba davati nikakva sredstva za umirenje bolova, jer se tim oboljenje može maskirati i onemogućiti postavljanje dijagnoze. 
Lekar treba da odredi da li i koje lekove bolesnik treba da uzima (u slučaju kakvog zapaljivog procesa, ili uopšte). 
