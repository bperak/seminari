Ženska juniorska reprezentacija Srbije (igračice rođene 1995. godine i mlađe) osvojila je treće mesto na turniru u Barakaldu (Španija). Izabranice selektora Zorana Kovačića u borbi za plasman savladale su selekciju Italije. Naš mladi tim imao je potpunu kontrolu igre i rezultata od prvog minuta, u trećem periodu stekao rekordnu prednost od 17 poena razlike koju je je rutinske sačuvao do kraja meča: Srbija Italija 70:62 (21:20, 16:14, 17:10, 16:18). 
Ženska juniorska reprezentacija Srbije (igračice rođene 1995. godine i mlađe) poražena je na startu turnira u Barakaldu od domaćina turnira selekcije Španije. Izabranice selektora Zorana Kovačića, koje su imale samo tri zajednička treninga pre dolaska na turnir, pružile su jak otpor u drugoj i trećoj četvrtni, ali su u finalnoj deonici posustale i doživele ubedljiv poraz: Španija Srbija 71:46 (21:12, 7:7, 16:16, 27:11). 
U borbi za treće mesto na truniru u aBrakaldu, ženska juniorska reprezentacija Srbije će u subotu od 10:30 časova igrati protiv poražene ekipe iz duela selekcija Italije i Euskadi (Baskijski region). 
28.12.2012. Obaveštenje o pripremama U16 reprezentacije Srbije 
Pripreme za igrače " 16 " reprezentacije Srbije održaće se u Kragujevcu, u periodu od 08. do 14. januara 2013. godine. Okupljanje igrača je predviđeno za 08. januar 2013. godine u 12,00 časova, na parkingu iza hale PIONIR, Beograd. Povratak je planiran za 14. januar posle ručka. 
Poslednjih dana 2012. u Novom Bečeju okupili su se najtalentovaniji mladi košarkaši naše zemlje. Pod budnim okom trenera svim mlađih reprezentativnih selekcija, Dejana Mijatovića, u gradu na Tisi, vredno su trenirali košarkaši rođeni 1994. godine, a nešto kasnije kontrolne treninge su imale generacije 1996, 97, i 98. 
- Koristimo svaku priliku da se okupimo, treniramo i napredujemo. Od 22. do 24. u Novom Bečeju bila je generacija rođena 1994. godine i koja će učestvovati na Svetskom prvenstvu u Pragu sledećeg leta. Posle njih smo radili sa dečacima rođenim 1996, 97 i 98. Naša najmlađa selekcija debitovaće sledeće godine na kadetskom šampionatu Evrope ističe Mijatović. 
Kadetskoj selekciji posvećuje se velika pažnja. U16 reprezentacija Srbije imaće velike ispite već na početku 2013. godine: 
- Najpre će od 2. do 4. januara u Novom Bečeju ponovo u glavnoj ulozi biti juniori. Nešto kasnije na okupu će biti i kadetska selekcija. Imaćemo nešto duže pripreme, jer nas od 31. januara do 9. februara u turskoj Sakariji očekuje veoma jak međunarodni turnir, bezmalo Evropsko prvenstvo u malom, na kome ćemo odigrati čak osam utakmica najavio je Dejan Mijatović, trener mlađih reprezentativnih selekcija KSS. 
U Novom Bečeju 27. i 28. decembra su odigrane dve utakmice između reprezentacije igrača mlađih od 16 godina i reprezentacije do 17 godina. 
U Kragujevcu, u dvorani koja nosi njeno ime, održan je treći Memorijal Gordana Bogojević Kovačević. Veliki broj poštovalaca i prijatelja još jednom je dokazao da ne blede sećanja na prerano preminulu reprezentativku. Dokumentarni film prikazan pre početka utakmice seniorske reprezentacije Srbije i selekcije regionalne i prve ženske lige, samo je još jednom podsetio koliko je Gordana Bogojević bila veliki igrač, odan prijatelj i dobar čovek. 
Izabranice selektorke Marine Maljković posle samo pet treninga u Beogradu dokazale su da sa dosta optimizma možemo očekivati predstojeće Evropsko prvesntvo u Francuskoj. Naše najboje košarkašice ozbiljno su shvatile susret u Kragujevcu i više nego ubedljivo savladale ekipu sastavljenu od igračica iz reginalne i Prve lige Srbije - 78:44 (13:14, 21:12, 13:9, 31:9). Daleko najbolja igračica na terenu bila je Kragujevačnka Jelena Milovanović koja je postigla 33 poena. 
U predigri finala trećeg Memorijala Gordana Bogojević Kovačević i utakmice seniorki, publika u Kragujevcu mogla je da uživa u čarolijama najmlađih košarkašica. Najpre su se sastale selekcija 1999. godišta Vojvodine i Beograda i ekipa Istočne, Južne, Centralne i Zapadne Srbije, dok su kasnije snage odmerile A i B selekcija godišta 1997 / 98. 
- Uspeli smo da konsolidujemo finansijsku situaciju u Savezu, muška i ženska seniorska reprezentacija izborile su plasman na šampionate Evrope, mlađe selekcije osvojale su medalje, tako da se 2012. može oceniti kao uspešna. Želimo da se u narednoj godini seniori bore za medalju na šampionatu u Sloveniji, a seniorke u Francuskoj da izbore plasman bar na peto mesto koje garantuje učešće na Svetskom prvenstvu. Takođe, želja nam je da ostvarimo što veći uticaj u FIBA Evropa, kako bi smo dobili organizaciju nekog takmičenja u našoj zemlji naglasio je Dragan Đilas, predsednik Košarkaškog saveza Srbije. 
26.12.2012. Trening za medije ženske seniorske reprezentacije Srbije 
Ženska seniorska reprezentacija Srbije počela je danas novogodišnje mini pripreme u Beogradu, a prvih 15 minuta večernjeg treninga u Hali sportova bilo je posvećeno medijima. Novinari i fotoreporteri iskoristili su priliku da razgovaraju sa selektorkom Marinom Maljković i našim najboljim košarkašicama. 
Na prvoj akciji u sklopu priprema za Evropsko prvenstvo u Francuskoj sledeće godine pojavilo se svih 16 pozvanih reprezentativki, a sve je posebno obradovalo prisustvo Ivanke Matić, Jovane Rad i Sare Krnjić koje su došle da pruže podršku i provedu tri dana sa reprezentativnim drugaricama. 
- Ovo nije termin FIBA i pozvali smo isključivo igračice koje neće imati nikakve probleme u svojim klubovima zbog dolaska na ovu reprezentativnu akciju. Zato je veliki gest Ivanke, Jovane i Sare, što su nekoliko slobodnih dana u toku naporne sezone, odlučile da provedu sa nama, nego recimo sa porodicama. Mi smo veoma srećni što smo zajedno, što ćemo moći da odradimo nekoliko treninga i što ćemo odigrati utakmicu u Kragujevcu, u vreme kad se uglavnom praznuje i odmara. Na okupu je nekoliko proverenih košarkašica, ali ima i debitantkinja, kao i igračica iz mlađih reprezentativnih selekcija. Važan je svaki trenutak koji provedemo zajedno, jer će svi će dobiti priliku, imati šansu da se nametnu za sastav tima koji će igrati na Evropskom prvenstvu u Francuskoj istakla je Marina Maljković. 
Selektorka najboljih košarkašica Srbije istakla da je svi jedva čekaju revijalni meč u Kragujevcu (petak, 18:00 časova) protiv selekcije Prve i regionalne lige u okviru Memorijala Gordana Bogojević Kovačević: 
- Sama pomisao da ćemo igrati u čast Gordane Bogojević u njenom rodnom gradu izaziva dosta emocija. Očekujemo dobar meč, pune tribine, lepu atmosferu, baš kao što je bila letos kad smo u Kragujevcu u kvalifikacijama igrali protiv selekcije Estonije zaključila je Marina Maljković. 
Kapiten reprezentacije Srbije Milica Dabović takođe je oduševljena što je posle nekoliko meseci naš najbolji tim ponovo na okupu: 
- Svima nam je drago što smo zajedno. Većina devojka se odazvala pozivu Marine Maljković. Imaćemo pet treninga i odigrati utakmicu u Kragujevcu. Ovaj mladi tim ima veliki potencijal i realno je da u sledećem četvorogodišnjem olimpijskom ciklusu napravimo prijatno iznenađenje na nekom velikom takmičenju. 
25.12.2012. Mini pripreme ženske juniorske reprezentacije Srbije 
Ženska juniorska reprezentacija Srbije (igračice rođene 1995. i mlađe) održaće mini pripreme od 26. do 28. decebmra u Boegradu, a zatim 29. i 30. decembra učestvovati na međunarodnom turniru u Barakaldu (Španija) na kome će im rivali biti vršnjakinje iz Italije i Španije kao i selekcija Euskadi (Baskijski region). 
- Imaćemo tri treninga u Beogradu na kojima ćemo za kratko vreme pukušati da uspostavimo osnovne principe igre u odbrani i napadu. Turnir u Španiji biće dobra prilika da vidimio jednu grupu kandidatkinja na koje računamo za juniorski šampionat Evrope koji nas sledećeg leta očekuje u Hrvatskoj istakao je selektor Zoran Kovačić. 
Najbolje košarkašice Srbije poslednje dane 2012. godine provešće zajedno što će im biti prva akcija u sklopu priprema za Evropsko prvenstvo u Francuskoj sledeće godine. Selektorka Marina Maljković pozvala je 16 košarkašica koje će od 26. do 28. decembra biti smeštene u hotelu Tulip Inn, a trenirati u Hali Sportova u Beogradu, dok će u petak (28.12) u Kragujevcu odigrati prijateljsku utakmicu protiv selekcije prve ženske lige Srbije i regionalne MŽRK u okviru Memorijala Gordana Bogojević Kovačević. 
- Poučeni dobrim iskustvom od prošle godine ponovo smo zakazali okupljanje pred novogodišnje praznike, iako se ne radi o terminu FIBA. Želimo da se grupa još više zbliži, da se igračice koje nisu igrale u kvalifikacijama ili koje debituju upoznaju sa sistemom i načinom rada u reprezentaciji. Na spisku je nekoliko košarkašica iz mlađih selekcija i onih koje želim da proverim, kako bi bilo što manje dilema pred zvanični početak priprema za Evropsko prvenstvo sledeće godine istakla je Marina Maljković, selektorka ženske seniorske reprezentacije Srbije. 
U toku mini priprema reprezentativke Srbije održaće pet treninga u Hali sportova u Novom Beogradu, a 28. decembra u 18 časova u Kragujevcu odigraće utakmicu u okviru Memorijala Gordana Bogojević Kovačević. 
- Sve igračice jedva čekaju da dođu na pripreme, a posebna im je čast što će igrati utakmicu u čast pokojne Gordane Bogojević u Kragujevcu. Iako se radi o revijalnoj utakmici, pristupićemo joj maksimalno ozbiljno i pokušati da odigramo najbolje što možemo u ovom trenutku zaključila je Marina Maljković. 
Od 10. do 13. januara 2013. godine u hali 3 beogradskog sajma održaće se XIII Međunarodni minibakset festival Rajko Žižić 2013. Devojčice i dečaci biće podeljeni u četiri starosne kategorije: 2002. i mlađi, 2003. i mlađi, 2004. i mlaši i 2005. i mlađi. Utakmice će biti igrane na pet terena, na koševima visine 2,60 m, a igraće se sa loptama broj 5. Prijave učesnika biće primane do 5. januara. 
U toku takmičenja biće održana klinika za trenere Od minibakseta do košarke koja je obavezna za sve trenere koji rade sa uzrastnom kategorijom minibasketa i predstavlja uslov za dobijanje licence. 
Međunarodni Minibasket festival " Rajko Žižić " održava se uz podršku NIS - a. Kao društveno odgovorna kompanija, NIS već četvrtu godinu za redom podržava ovu manifestaciju u okviru svog programa društvene odgovornosti " Energija sporta " koji je usmeren na promociju sporta i zdravog načina života, vaspitanja mlade generacije i razvoja talenata. 
17.12.2012. Nikola Janković nominovan za najboljeg mladog igrača Evrope 
Nikola Janković (18) reprezentativac Srbije, nalazi se među deset igrača koji su nominovani za izbor najboljeg mladog košarkaša Evrope. Janković je ovog leta igrao sjajno na Evropskom prvenstvu u Litvaniji i Letoniji za igrače do 18 godina gde je Srbija osvojila bronzanu medalju, a on izabran u idealnu petorku šampionata zbog učinka od 14 poena i 8,2 skokova. 
14.12.2012. Obaveštenje o kontrolnim treninzima za igrače U16 reprezentacije Srbije 
U Friesingu (Nemačka) održan je žreb za Evropska prvenstva mlađih reprezentativnih selekcija koja će se održati sledeće godine. Žrebu su prisustvovali predsednik FIBA Evropa, Olaf Rafnosn, rukovodilac takmičenja Ričard Stouks i generalni sekretar Kamil Novak. Košarkaški savez Srbije na žrebu u Friesingu predstavljao je Dragan Tarlać, direktor muških reprezentativnih selekcija. 
- Pre žreba održan je sastanak na kome smo obradili tri teme: postojeći format takmičenja, problem odigravnja 8 do 9 utakmica u samo 11 dana koliko traju šampionati, odnosno štetnim posledicama na zdravlje i razvoj mladih igrača. Bilo je reči i o razlikama u finansijskim konstrukcijama u organizaciji takmičenja u zemljama istočne i zapadne Evrope, kao i opravdanosti organizovanja Evropskog prvenstva za igrače do 14 godina istakao je Dragan Tarlać. 
Predstavnici KSS informisali su učesnike sastanka o aktivnostima od poslednjeg obilaska regiona u junu 2011. godine a pre svega o aktivnostima bitnim za takmičenja: Izmene sistema takmičenja Izmene dokumenata Pomoć klubovima i dodatna ulaganja Saveza Drugim aktivnosti Saveza 
Posle uvodnog informisanja predstavnici regionalnih saveza su izneli svoja mišljenja, primedbe i sugestije. Posle sastanka sa predstavnicima regiona delegacija KSS imala je sastanak sa predstavnicima grada Kragujevca i Košarkaškog kluba Radnički KG. Tema sastanke su bili PRVI DOGOVORI OKO ORGANIZACIJE FINALNOG TURNIRA KUPA RADIVOJA KORAĆA U KRAGUJEVCU. Na sastanku je zaključeno da je potrebno što pre: Definisati ugovor o obavezama u organizaciji takmičenja Formirati tim ljudi koji će se operativno baviti organizacijom takmičenja. 
