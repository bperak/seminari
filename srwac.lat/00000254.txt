CRKVENI ZBOROVI IZ ZEMUNA NA SMOTRI ZBOROVA U KLOŠTAR IVANIĆU
Srijeda, 22 Svibanj 2013 09:22
ZEMUN (TU) - 17. svibnja ove godine, članovi mještovitog zbora samostana Svetog Ivana Krstitelja i Svetog Antuna iz Zemuna krenuli su u ranim jutarnjim satima put Kloštar Ivanića kako bi sudjelovali na susretu zborova - franjevačkoj smotri.
Na samom početku putovanja pater Željko Paurić je podijelio svoj entuzijazam, molitve za sretan put, kao i plan samog puta s članovima zbora i nekoliko njihovih prijatelja koji su im se pridružili kao i s dvije predstavnice Radio Marije, gospođicama Sanjom i Tanjom Pavlić. Cijelim putem u autobusu su se orile poznate marijanske pjesme, a bila su prikazana i dva kratka dokumentarna filma o prirodnim bogatstvima Slavonije i o ergeli u Đakovu. Na svom putu do cilja Zemunci su posjetili psihijatrijsku bolnicu " Sveti Rafael Strmac " u kojoj djeluje bolnički red Sv. Ivana od Boga, Milosrdna braća.
Obilježje njihovog života je " Činite dobro, braćo, samima sebi " koju je nakon jedne krize u vjeri, lutajući gradom i obraćajući se prolaznicima, izgovorio Ivan od Boga, rođen u Portugalu (u Montemoru). Djelatnosti ove bolnice, čiji bajskoslovni prirodni okoliš je fascinirao Zemunce, jesu odjel za kronične duševne bolesti, odjel za palijativnu skrb, dnevna bolnica i ambulanta za psihijatriju. U ovoj bolnici je prisutna jedna vjerska zajednica koja osigurava bolesnicima duhovnu pomoć prema osobnim potrebama. Hodočasnike je sa svim ovim i mnogim drugim činjenicama vezanim za bolnicu upoznao fra Dario Vermi, prior i ravnatelj. Ono što je u svom izlaganju najviše isticao bilo je to da u izlječenju bolesnog čovjeka moraju sudjelovati svi njegovi bližnji i svi s kojima se on susreće i da u tom procesu naglasak mora biti na humanom pristupu njegovoj cjelokupnoj osobnosti.
U nastavku putovanja zemunski hodočasnici su posjetili župu Sv. Petra apostola i franjevački samostan u Cerniku gdje ih je dočekao fra.Ante Perković, gvardijan samostana. Nakon što su kratko upoznati s istorijatom franjevaca u Cerniku koji su tu započeli svoje djelovanje još prije Turaka, hodočasnici su imali priliku da pogledaju biblijsko-arheološku postavu koja je nastala prema zamisli i zauzetosti Cerničanina o. Tomislava Vuka, profesora biblijskih jezika u Jeruzalemu. Na ovoj izložbi prikazana je pisana Riječ Božija u svojem povijesnom razvoju s naglaskom prisutnosti Biblije među Hrvatima i arheološki dio koji pokazuje mjesto i vrijeme Božje objave.
Nakon posjete samostanu, hodočasnici su krenuli put Cerničke Šagovine, starog mjesta iz 13. stoljeća, udaljenog oko 8 km od Cernik. Tamo ih je ljubazno dočekao načelnik općine Cernik, gospodin Nikola Jugović. Pošto su se osvježili i odmorili od puta, Zemunci su ostavili svoje stvari u udobnim sobama, a zatim upoznali ovo mirno mjesto čija priroda nikoga nije ostavila ravnodušnim. Tom prigodom posjetili su i kapelu posvećenu Sv. Luki te skupa s mještanima uputili svoje molitve Nebeskoj Majci. U kasnim popodnevnim satima hodočasnici, odnosno gostujući članovi zbora iz Zemuna, su se uputili ka franjevačkom samostanu u Cerniku gdje su sudjelovali na svetoj misi na kojoj su uzeli aktivnog udjela, odnosno pjevali tijekom euharistijskog slavlja.
Na putu do samostana hodočasnici su posjetili crkvu Sv. Leonarda koju narod zove crkva Sv. Linarta, a koja je izgrađena 1751. godine na mjestu drvene crkve. U spomen na prvo franjevačko gnijezdo u cerničkom kraju ova se crkva, premda izvan naselja, dobro održavala gotovo 200 godina. U njoj se održavaju službe Božje i hodočasti k čudotvornom izvoru. 1952. godine crkva Sv. Leonarda potpuno je napuštena, inventar je pohranjen u Franjevačkom samostanu, a oronuli objekt, koji je postao opasan za vjernike, prepušten je zubu vremena. Danas se u obnovljenoj crkvi mise održavaju jednom mjesečno.
Nakon svetog euharistijskog slavlja u franjevačkom samostanu u Cerniku, gosti iz Zemuna pozvani su na večeru koju je za njih u svojim prostorijama priredilo Hrvatsko pjevačko društvo " Tomislav " iz Cernika gdje ih je ljubazno dočekao predsjednik udruge, gospodin Đuro Vuk. Hrvatsko pjevačko društvo " Tomislav " Cernik je kulturno umjetnička udruga koja se bavi unapređenjem pjevačkog, tamburaškog, glazbenog i drugog kulturnog amaterizma, utemeljena u Cerniku 1905. godine. Udruga razvija glazbenu kulturu u najširim redovima mještana, a posebno u redovima mladeži. Radi na razvijanju kulturne aktivnosti i podizanju kvaliteta članova, na razvijanju kulturnog morala i na čuvanju kulturne glazbene baštine u redovima svojih članova. Svojim aktivnim radom neposredno pridonosi jačanju kulture naše demokratske zajednice. Udruga je član Hrvatskog sabora kulture i preko svog predstavnika sudjeluje u njegovu radu i odlučivanju.
Gosti iz Zemuna su svoj prvi dan hodočašća dakle zaokružili na najbolji mogući način, uz ljubazne domaćine, bogatu trpezu, pjesmu koja se neprekidno orila dvoranom.
Kada je došlo vrijeme da se druženje privede kraju i da Zemunci polako krenu ka pansionu u Cerničkoj Šagovini, i domaćini i gosti su imali utisak da se rastaju od nekoga koga već jako dugo poznaju. Večer je završila obećanjem da će se svakako još koji put susresti.
Drugi dan hodočašća, subota, kada je i planiran centralni događaj, odnosno osma po redu smotra franjevačkih zborova u Kloštar Ivaniću, bio je zaista ispunjen i dinamičan. Program koji je održan u svetištu Majke milosrđa, odnosno u župi Uznesenja Blažene Djevice Marije u Kloštar Ivaniću, započeo je oko 10 sati. U smotri je sudjelovalo ukupno 27 zborova. Nizale su se pjesme koje su bile raznovrsnog sadržaja, ali od kojih je ipak većina njih bila posvećena Nebeskoj Majci koje se na poseban način sjećamo tokom svibnja (svibanjskih pobožnosti). Svi zborovi su veoma uspješno prenijeli na brojnu publiku ono zbog čega su tog dana bili tu. Pokazali su još jednom da je pjesma, ponekad, možda i učinkovitija molitva od bilo koje druge.
Nakon završetka programa smotre usljedilo je svečano euharistijsko slavlje koje je predvodio fra Željko Željeznjak, provincijal franjevačke provincije Svetog Ćirila i Metoda. Bilo je zaista impresivno čuti toliko glasova koji zajednički slave Boga. Nakon svete mise svi prisutni su ophodom oko oltara iskazali poštovanje Majci Milosrđa.
Zatim je uslijedio domjenak koji je bio još jedna prigoda da se sudionici međusobno upoznaju, razmijene dojmove i zapjevaju još po koju duhovnu i svjetovnu pjesmu. Nakon ovog osvježenja i druženja svi zborovi su, pa tako i mješoviti zbor franjevačke crkve iz Zemuna, krenuli svojim domovima, vidno zadovoljni i svakako bogatiji za jedno veoma ugodno iskustvo kojega će se dugo sjećati i o kojem će dugo pričati drugima, što je bio i cilj ovakvih okupljanja. Danijela Lukinović
