Tipovi neuspešnih prodavaca
Primary tabs
Stara škola
Skoro svi priručnici i seminari veoma strogo definišu prodajni proces. Pod procesom podrazumevam niz koraka koji su unapred utvrđeni i slede jedan iza drugog. Prvi korak je otvaranje odnosno prvi utisak, sledi kratak uvod ili par reči o kompaniji i nastavlja se kroz prezentaciju, prevazilaženje primedbi pa sve do zatvaranja. Proces utvrđen iskustvom sjajnih prodavaca 20 veka. Lako se pamti i daje prodavcu samopouzdanje i utisak da ima kontrolu nad celim procesom. Istina je malo drugačija, kupci su danas mnogo veštiji nego ikada pre. Često jedan kupac čuje više otvaranja i zatvaranja dnevno nego što sam prodavac ima priliku da ispriča svoju priču. Mnogi od sjajnih prodavaca su priznali: danas, kupac je veštiji u odbijanju nego mi u prodaji. Daću najbolje rešenje: povećajte broj prodajnih razgovora. Ako želite da se držite stare priče jedino rešenje je zakon velikih brojeva.
Konfekcijska prodaja
Prodavci mnogo ulažu u razvoj svojih veština. Pročitali su skoro sve priručnike, vodiče i udžbenike. Ono što ne mogu da shvate zašto sve to nema previše uticaja na rezultat. Zaista se trude da nauče kako da pitaju, kako da kontrolišu i vešto izbegavaju primedbe a na kraju opet nema prodaje. Većina kupaca završava razgovor: razmisliću, čujemo se... i naravno nikad više se nećete čuti. Konfekcijska prodaja je izmišljena da bude interesantna za učenje a ne da bude efikasna na terenu. Rešenje je veoma jednostavno: počnite da razlikujete prodajne veštine i posvetite se onima koji nisu tu da vas zabave poput horoskopa nego da vas nauče zanat.
Varvarska prodaja
Svi smo pogledali bar jedan film gde neki varvari napadaju pitomo selo. Skoro identičan scenario važi za najveći broj prodavaca, ujutru sednu u svoj auto i krenu u napad da ostvare ciljni plan. Neki su dosadni, neki uporni, drugi fini a treći izigravaju dobrog prijatelja samo sa jednim ciljem: preživeti dan i ostvariti cifre u ekselu menadžera. Interesuje me Vaše mišljenje. Da li kupci izbegavaju prodavce?
