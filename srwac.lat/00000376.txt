U drugoj utakmici jučerašnjeg programa u okviru druge druge univerzitetske lige u futsalu, ekipa Medicinskog fakulteta je pobedila ekipu Pravoslavno bogoslovskog fakulteta rezultatom 4:1 (1:1).
Na Bežanijskoj kosi nakon utakmice Filozofskog fakulteta i Visoke škole za IKT nije ostalo puno gledalaca, ali to nije sprečilo aktere da pruže dobru partiju.
U ovoj utakmici Doktori su imali inicijativu u većem toku susreta, dok su njihovi protivnici vrebali kontra napade. Taktika Medicinara se isplatila vrlo brzo. Nakon dobre kombinacije Ivanovića i Anđelkovića ispala je gotovo čitava odbrana Pravoslavno bogoslovskog fakulteta i pomenutom Anđelkoviću nije bilo teško da zakuca loptu u mrežu Bogoslova. Doktori su poveli 1:0.
Nije se puno promenila fudbalska filozofija ni jednih ni drugih nakon postignutog gola, ali Bogoslovi su češće prilazili golu i pokušavali udarcima sa distance. Jedna takva akcija je donela i izjednačenje. Sitan vez futsalera Pravoslavno bogoslovskog fakulteta i lopta je došla Vasiljevića koji je prosleđuje Dunčeviću kome nije bilo teško da u situaciji 1 - na-1 postigne pogodak i izjednači rezultat.
Imao je priliku Marinković da dovede Bogoslove u prednost, ali je nakon sjajne kombinacije prilikom izvođenja kornera lopta završila na stativi. Na kraju prvog poluvremena je ostao rezultat 1:1.
U drugom poluvremenu opet bolje otvaranje Medicinskog fakulteta. Sjajan prodor po levoj strani terena, lopta dolazi do Halilovića koji prolazi golmana suparničke ekipe i rutinski završava akciju. Doktori ponovo u vođstvu 2:1.
Bogoslovi ponovo umalo da uzvrate. Mat u tri poteza, golman je dobacio loptu ka Vasiljeviću i Mićanoviću ali gol sprečava golman Medicinskog fakulteta Rašić.
Ubrzo je usledila kazna. Doktori su uvećali svoju prednost na 3:1. Grešku igrača Pravoslavno bogoslovskog fakulteta iskoristio je Halilović koji je oteo loptu, prosledio je Ivanoviću koji sjajno matira golmana protivnika.
Poslednji gol na meču delo je reprezentativca Univerziteta u Beogradu Orovića koji je u poslednjim trenucima meča iskoristio dobro izveden aut Ivanovića i udarcem pod prečku označio kraj susreta, rezultat 4:1. Doktori idu u polufinale u kom ih čeka ekipa Poljoprivrednog fakulteta.
Zdravo svima, ja sam Nenad Ružić, student završne godine psihologije na Filozofskom fakultetu u Beogradu. Sportsko novinarstvo mi je hobi već par godina i od osnivanja sajta sam u Sportindeksu. Dišem za fudbal, navijam za dobru igru i puno golova (zvanično), a strani su mi samo borilački i auto-moto sportovi. Slobodno možete da mi se obratite na mail nenad.ruzic@sportindeks.rs, rado ću vam odgovoriti. Sportski pozdrav.
