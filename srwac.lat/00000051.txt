Glavni meni 
U današnjoj Svetogorskoj, a ondašnjoj Dva bela goluba, osnovana je 1845. godine, za vreme Ustavobranitelja, prva državna trgovačka akademija pod nazivom Posleno-trgovačko učilište. Krajem 19. veka trgovačka škola radila je u privatnoj kući u Svetogorskoj ulici, u čijem je dvorištu sagrađena nova omanja zgrada sa tri učionice i jednom laboratorijom i sa malim, ali lepo uređenim dvorištem. U istoj ulici, blizu kuće Velimira Rajića, posle Prvog svetskog rata kada je broj učenika naglo porastao, po projektu arhitekte Jezdimira Denića, sagrađena je 1926. godine (u ondašnjoj Bitoljskoj ulici) nova dvospratna zgrada za potrebe trgovačke škole. Kako je interesovanje za ovu struku raslo, Ministarstvo prosvete je, 1929. godine uz dogovor sa beogradskom opštinom, omogućilo podizanje još jedne zgrade u Cetinjskoj ulici, čiji je projektant bio arhitekta Josif Nojman. U posleratnoj atmosferi, 1945 - 1946. godine, kada se cenilo ubrzano obrazovanje preko tečajeva: bankarskih, trgovačkih, dnevnih, večernjih, daktilografskih i stenografskih. Ministarstvo je organizovalo Državni tečaj jednobraznog računovodstva, stenografije i daktilografije. Od 4.8.1952. godine, rešenjem Izvršnog veća NRS, Državni tečaj prerasta u Zavod za osposobljavanje kadrova za administrativne poslove. Ovaj Zavod je imao zadatak da stručno usavršava i osposobljava kadrove za finansijske i administrativne poslove. Tek je 1961. godine Zavod dobio odgovarajući pomenuti naziv i bio je u nadležnosti Sekretarijata za opštu upravu Izvršnog veća Srbije. U programu rada Zavoda bilo je stručno osposobljavanje kadrova za kancelarijske poslove, za nastavu daktilografije, stenografije, kancelarijsko poslovanje i korespodenciju. Od školske 1961 - 1962. godine počinje sa radom srednja Upravna škola, koja je u početku bila na Severnom bulevaru, a posle je preseljena u zgradu srednje ekonomske škole. Dobivši zgradu u Ulici Lole Ribara 48, Zavod je uz saglasnost grada i Republike 1968, godine pripojio i srednju Upravnu školu. Zavod je radio pod tim nazivom do 31.10.1980 godine kada je promenio ime u obrazovno-vaspitno i izdavačku radnu organizaciju 9 maj, sa ograničenom substidijarnom odgovornošću OOUR-a sa sedištem u Beogradu, Ive Lole ribara 48. Ovu radnu organizaciju činile su: OOUR Škola pravne i birotehničke struke, OOUR Ekonomska škola za odrasle i OOUR Škola za zajedničke osnove. Obrazovno-vaspitna izdavačka organizacija 9 maj nastala je 1980. godine udruživanjem Zavoda za obrazovanje i osposobljavanje kadrova za administrativne poslove sa Sedmom beogradskom gimnazijom, koja time postaje OOUR Škola zajedničke osnove. Četvrti OOUR je bio Stručna knjiga (izdavačka delatnost). 
Svi OOUr-i nalazili su se u Ulici Lole Ribara 48, sem OOUR-a zajedničke osnove, koji se nalazio na Karaburmi, Ulica Svrljiška br. 1. 
Rešenjem SO Palilula od 27.6.1985. godine ukida se Škola zajedničkih osnova (bivša Sedma beogradska gimnazija). OOUR Stručna knjiga nastavlja da posluje kao samostalna organizacija, a radnici Škole pravne i birotehničke struke 19. juna 1986. godine usvajaju referendum izdvajanje škole u samostalnu radnu organizaciju, RO Škola pravne i birotehničke struke 9 maj. Tek od 1989. godine škola nosi naziv Pravno-birotehnička škola 9 maj. Od 2007. godine škola nosi naziv Pravno - poslovna škola Beograd. 
