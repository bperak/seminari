Kontakti 
RAPID APATIN - JOŠ JEDNO MEĐUNARODNO PRIZNANJE 02.07.2012 
Jedan od najvećih svetskih prizvođača prefabrikata od gipsa RIGIPS (deo kompanije Saint Gobain) tradicionalno, već 14 godina, organizuje takmičenje pod nazivom SAINT GOBAIN GYPSUM INTERNATIONAL TROPHY. Učesnici takmičenja su svetski projektanti i izvođači radova, koji sa svojim projektima na najbolji način prezentuju primenu i upotrebu proizvoda firme RIGIPS. 
Prethodnih godina, između ostalih, nagradu su osvojili i Gugenhajmov muzej u Bilbau, Španija, Petronas Towers u Kuala Lumpuru, Malezija, Millenium Dome i Canary Wharf u Londonu, Nemački parlament u Berlinu, zgrada Ginger Fred u Pragu, Agora Theatre u Lelistadu, Holandija, bečki Koncerthaus... 
Na takmičenju koje je održano 8. juna ove godine u Londonu u konkurenciji 66 projekata iz preko 30 zemalja, u kategoriji enterijera izvedenih Rigips glet masama, malterima i ukrasima od gipsa, prvu nagradu osvojio je projekat iz Srbije Muzej jugoslovenske kinoteke. 
Izložba je organizovana u čuvenom hotelu " Guoman tower bridge " u vreme tradicionalnog britanskog popodnevnog čaja. U atmosferi kraljičinog dijamantskog jubileja i u susret olimpijskim igrama, London je bio veoma atraktivna lokacija za gala svečanost povodom dodele nagrada. Ceremonija je održana u okviru kraljičine kuće u Grinviču.. 
Rekonstrukciju ovog objekta izvodilo je preduzeće Arhi pro iz Beograda, koje je najdelikatniji deo radova kompletnu obnovu gipsane dekoracije, poverilo firmi Rapid iz Apatina. Gipsarski radovi s u izvođeni u Svečanoj sali nove zgrade Jugoslovenske kinoteke u Beogradu. Reč je o radovima tzv. kompletne revitalizacije sale, gde su apatinski gipsari izradili potpuno novu gipsanu ornamentiku, u svemu prema ugledu na staru, postojeću, koja je bila u lošem stanju. 
Ovo je još jedno međunarodno priznanje radu građevinske firme Rapid, a ujedno i dokaz da su kvalitet i kreativnost cenjeni svugde u svetu. 
Inače, zgrada Kinoteke je podignuta još daleke 1846. godine po nalogu kneza Aleksandra Karađorđevića, kao drugi hotel u gradu u to vreme. Hotel Srpska kruna radio je do 1869. godine, kada je zgradu otkupio Grad Beograd. U periodu od skoro jednog veka zdanje na tadašnjoj Velikoj pijaci služilo je potrebama Beogradske opštine, 1961. tu je smešten Zavod za patente, da bi na kraju zdanje pripalo Jugoslovenskoj kinoteci. 
Nakon rekonstrukcije, Jugoslovenska kinoteka ima tri bioskopske dvorane, Svečanu salu, galeriju, klub, poslovni prostor, prostor za čuvanje filmske građe i muzej tehničkih predmeta, kao što je i jedna od dve sačuvane kamere braće Limijer iz 1896. god. Objekat je površine od 4.500 m2 na pet nivoa.. 
