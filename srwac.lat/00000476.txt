Ovo su prvi finalisti Talenta
U prvom polufinalu, publika dalje poslala orkestar Harmonika, a žiri Katarinu Kovačević.
U velikom finalu četvrte sezone šoua Ja imam talenat 24. februara gledaćemo male harmonikaše iz Ugljevika, kao i pevačicu iz Negotina.
Pravila su izmenjena u odnosu na prethodnih devet nedelja, kada su samo Ivan Bosiljčić, Ivan Tasovac i Nataša Ninković birali ko prolazi dalje, pa se sada pita i publika. Učesnik sa najvećim brojem glasova publike ide direktno u finale, dok drugog finalistu bira žiri, od dvoje preostalih, drugog i trećeg po broju glasova. Orkestar Harmonika dobio je najveći broj SMS glasova, a žiri je između Katarine Kovačević i Dua Duja odabrao Katarinu. Za tamburaše je glasao samo Bosiljčić.
Članovi žirija složili su se da je izabrati 40 od oko 120 ljudi koji su dobili po dva ili tri da bio jedan od najtežih zadataka koje su imali u životu.
Prvi se predstavio orkestar Harmonika iz osnovne škole Aleksa Šantić iz Ugljevika u RS. Binu je preplavilo njih 35, i besprekorno su odsvirali miks nekoliko pesama na harmonikama i drugim instrumentima.
Da li je ostala neka harmonika u Ugljeviku, pitao se Tasovac.
Katarina Kovačević iz Negotina na audiciji je dobila titulu prelepe Suzan Bojl jer je pevala I dreamed a dream iz Jadnika. Ovoga puta otpevala je Suzu stihova Lejle Hot. Dok je pevala, prelepa u crvenoj haljini, na binu su tiho izlazili parovi, stariji ljudi, deca, odeveni u crno i crveno, kao i jedna devojčica u beloj haljini.
Ne znam ovu pesmu, ali ti očigledno možeš da preneseš emociju u svakom žanru, pohvalila je Nataša.
Mešavinu sporta i tradicionalne muzike, pod stručnom palicom svetske šampionke u karateu Tanje Petrović, predstavio je klub Nipon iz Beograda. Svoju tačku počeli su u narodnim nošnjama, folklornom igrom, a onda je krenulo šibanje između njih i dela ansambla obučenog u urbanu odeću.
Šta je sledeće, gejše koje prave ajvar, nindže sa guslama, pitao je Tasovac.
Kantautor Miloš Nikolić iz Zaječara u polufinale je prošao sa samo dva da, jer se Tasovcu nije dopao fazon još jednog momka sa gitarom. U polufinale je poneo đembe i dvojicu muzičara, ali nije pevao svoju kompoziciju, već Džibonijevu Tajnu vještinu.
Tebi je toliko lepo na sceni, kao da nisi došao da se boriš za novac, očaran je bio Ivan Bosiljčić.
Banjalučka plesna trupa City Jazz od Nataše je dobila kritiku da je energija nastupa nestala, ali je Bosiljčić pohvalio senzualnost koju su u međuvremenu ubacile u performans. Tasovcu se očigledno nisu toliko dopale, pošto im je samo kratko rekao da su verovatno jedine iz Banjaluke koje su propustile da vide Moniku Beluči jer su došle u Beograd na snimanje, i poručio publici da posle glasanja nema kajanja.
Tamburaški Duo Duja iz Novog Sada laganim notama je uveo Tasovca i Bosiljčića u jedno potpuno mirno, zen stanje.
Osećam se kao Bambi, izgleda da su mi sipali nešto u vodu, prokomentarisao je Tasovac.
Nišlija Igor Stojković razbija predrasude o trbušnom plesu kao ženskoj disciplini, a u polufinale je došao naoružan dodatnom energijom i plesnim rekvizitima. Ipak, nije dobio dovoljno glasova.
Polufinala će trajati ukupno pet emisija, i 24. februara će se u velikom finalu saznati ko će biti četvrti pobednik najvećeg takmičarskog šoua na planeti. Podsetimo, u prethodne tri sezone pobedili su muzičari Danijel, Sandra i Darko Piler, plesači Milica Dokić i Nenad Mahmutović i muzičari Bojana i Nikola Peković.
