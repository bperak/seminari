Selektor Siniša Mihajlović je šokirao sportski svet najavom da će za meč sa Iranom u reprezentaciju Srbije da pozove dečake iz kadetskog tima Partizana. Dok se fudbalskim svetom širila neverica, dvojac šesnestogodišnjaka rođenih u Nišu, nije ni znao da su zbog selektorove hrabrosti ili ludosti postali junaci dana.
Opčinjeni tinejdžerskim pričama, Nemanja Radonjić i Andrija Živković su druženjem " ubijali " sasvim obično veče u stanu na Karađorđevom trgu u Zemunu, a onda su spektakularne vesti saznali pošto su uključili računare i ulogovali se na svoje Fejsbuk naloge.
- Ušao sam na profil i video sam na mom zidu da je zalepljen neki link i slika selektora Mihajlovića. U prvih mah nisam shvatio šta se dešava ali kada su počele poruke da stižu onda sam pomislio da se svi šale sa mnom. Ipak, onda sam pročitao tekst i video šta je selektor rekao, počeo sam da budem svestan da ću ići na okupljanje najbolje selekcije. Tek onda je krenulo ludilo sa SMS porukama, pozivima,... Svi su želeli da čestitaju i da provere da li je istina - rekao je za S26 nekoliko minuta iza ponoći, na prelasku između ponedeljka i utorka, Nemanja Radonjić, koji je " upisao " prvi medijski nastup za naš portal.
RADONJIĆ: PRIZNAJEM DA VOLIM ZVEZDU
Svako ko je jednom gledao brzonogog Radonjića svestan je da se takav talenat rađa jednom u sto godina. Brz, okretan, lucidan, fudbalski drzak i efikasan... Za sada, odlična kopija Kristijana Ronalda.
- Priznaj da se tridim da ličim na njega. Pokušavam svim silama da budem moćan na terenu kao Ronaldo, a volim malo da ga kopiram i van terena. Prija mi kada mi kažu da igram kao as Reala. Znam da treba još mnogo da radim da stvarno budem kao on, ali verujem u sebe...
Radonjić priznaje da oseća tremu kada pomisli da će biti u istoj ekipi sa momcima koje je do sada gledao kao idole, ali nagađa gde je zaradio poziv za A selekciju.
- Još nisam svestan da ću sa velikim igračima deliti svlačionicu. Poziv je za mene velika čast i sigurno da ništa lepše u životu nisam doživeo... Valjda će Lazar Marković da nam pomogne da se što bolje uklopimo u ekipu. Sa njim sam dobar drugar. Kad bolje razmislim, onda se setim gde je mogao selektor da nas vidi. Trener kadetske reprezentacije Milan Lešnjak nam je govorio da će svih gledati našu utakmicu u kvalifikacijama sa Belorusijom, pa je verovatno tada selektor Mihajlović odlučio da nas pozove. Cela ekipa je tada igrala dobro...
Mladi Nišlija priznaje da mu srce od malena kuca za klub sa druge strane Topčiderskog brda, mada je velika nada kluba iz Humske.
- Svi u mojoj porodici navijaju za Zvezdu. Kada sam imao tri - četiri godina naučili su me da je Zvezda sve i od tada sam navijao za klub sa Marakane. Sigurno je da sam igrajući za Partizan zavoleo moj sadašnji klub, ali i sad često odem da ih pogledam. Baš dugo nisam bio na severu... - rekao je Radonjić.
ŽIVKOVIĆ: SPREMAN SAM DA NOSIM TORBE KAO NAJMLAĐI
Levi vezni kadetskog tima Partizana Andrija Živković dugo posle saznanja da će postati seniorski reprezentativac nije mogao da dođe sebi. Pozivi su stizali sa svim strana, a najdraži iz rodnog Niša.
- Slavi se sada kod mojih u Nišu. Možda su se našli sa Nemanjinim, pa sada zajedno uživaju. Mi se znamo celog života, zajedno smo počeli da igramo u Nacionali iz Niša, samo što je Neca kasnije otišao u Radnički. Opet smo se našli u Partizanu i sada eto zove nas selektor seniorske ekipe. Naježim se kada pomislim da ću sa 16 godina da budem među " A " reprezentativcima.
Ako Mihajlović da šansu mladom Živkoviću u duelu sa Irancima, Andrej će postati najmlađi reprezentativac u istoriji našeg fudbala. Oboriće rekord Mitra Mrkele koji je debitovao sa 17 godina i 130 dana. Živković i Radonjić će iza sebe " parkirati " u istoriju Lazara Markovića (17 godina, 343 dana), Dragana Džajića (18 godina i 13 dana), Vladimira Petrovića Pižona (18 godina i 87 dana), Darka Lazovića (18 godina i 122 dana), Dragana Stojkovića Piksija (18 godina i 225 dana), Danka Lazovića (18 godina i 310 dana),...
- Hvala mojim roditeljima, što sam od Nemanje mlađi šest meseci, pa ću ja biti prvi na spisku. Šalu na stranu, to je nešto što nisam mogao ni da sanjam da će mi se desiti. Važno je da odem na okupljanje zdrav i da pokažem da selektor nije pogrešio što mi je dao ogromnu čast. To je i velika obaveza, pošto sam svestan da će me ljudi drugačije gledati. Znam šta su obaveze najmlađeg reprezentativca. Spreman sam da nosim torbe, lopte i sve što mi se kaže. Ako treba bildovaću samo da se i tu pokažem - kaže kroz smeh golobradi Živković.
