Andrija Đonović GMO u zemljama u razvoju šansa ili opasnost?
Problemi procesa genetske modifikacije nisu njegova efikasnost, svrsishodnost ili bezbednost, već negativni narativ koji vladajuća politička manjina konstantno plasira zato što ga ili ne razume ili im ne odgovara da se o njemu priča. Istina je da još uvek svež proces modifikacije, pre svega biljaka, nije toliko poznat običnom čoveku, pa zato lako pijemo što nam se servira. Taj negativni medijski spin nas je zaslepeo toliko, da većina ljudi pretpostavlja da su u pitanju neke agresivne biljke od kojih ćemo na kraju i mi da mutiramo.
Čak i da nismo toliko slabo informisani o GM procesu, uvek postoji, u vreme odluke, neka važnija stvar o kojoj moramo hitno da raspravljamo, pa se GM gura pod tepih, bez razjašnjavanja nedoumica ili informisanja javnosti o problemu.
Činjenica je da, u svetu gde velike biotehnološke korporacije slobodno koriste GM proces na svojim biljnim proizvodima, informisanost nije na toliko visokom nivou, a skepticizam je dosta niži, što dozvoljava vođenje kvalitetne rasprave, a samim tim i bolja rešenja. Kod nas je situacija drugačija jer političari vode glavnu reč, pa se, umesto validnih argumenata, služe manipulacijom i iskrivljenim podacima. To je dovelo do generalno negativnog stava o GM-u u javnosti. Neophodno je da se prestane sa populistickim izjavama poput GMO je loš za našu decu, koje ne samo što nemaju nikakvo značenje, već ni naučnu potporu. Moramo se informisati više o samom procesu kako bismo mogli da izmerimo potencijalne rizike i željene ishode njegovog korišćenja i da donesemo racionalnu odluku.
Problem politčkog / medijskog spinovanja se samo amplifikuje što je zemlja više u razvoju, odnosno što je veća korupcija i češće malverzacije. Da stvari budu gore, isti taj Treći svet ima najviše problema sa plodnim tlom, resursima, distribucijom, uslovima života, koji samo doprinose sve težem tradicionalnom uzgoju biljaka, ostavljajući široku lepezu dubljih problema kao što je glad.
CONTRA
Opšti argumenti protiv korišćenja GM procesa tiču se same proizvodnje. Velike biotehnološke korporacije koje proizvode GMO su toliko moćne i povezane sa državnom strukturom da vlada strah da mogu uticati na regulaciju same grane industrije preko plasiranja pristrasnih rezultata istraživanja, sakrivanja ključnih podataka testiranja, menjanja sadržaja etiketiranja proizvoda, sve u korist generisanja sopstvenog profita. Sve i da nije tako, država nema dovoljno sopstvenih eksperata na ovu temu tako da su ove korporacije jedine koje mogu da sprovedu testiranje i podnesu izveštaj o GMO-u, a on najčešće ne uključuje potencijalne negativne posledice po životnu sredinu. Nedostatak takve kontrole je doveo do, na primer, mešanja određene biljke i brazilskog oraha tako da je alergen sa biljke prešao na orah umesto drugog gena, čineći orahe otrovnim za one koji su alergični na tu biljku. Kada na to dodamo da su pakovanja oraha najčešće neobeležena kao GMO proizvod, dobijamo anafalaktički šok koji samo čeka da se dogodi.
Dominacija korporacija može dovesti do toga da GM vrste budu jedine koje se koriste zbog svojih navodnih sposobnosti. To je loše jer se trenutno, u proseku, koristi preko 100 različitih vrsta po kultivisanoj kulturi. Ako bi se taj broj sveo na svega nekoliko, neka potencijalna nova mutirana bijlna bolest ili štetočina, takođe posledica veštačkog jačanja blijaka, pokosila bi mnogo veći deo procesa proizvodnje nego pre. Ako jedna vrsta od 100 nestane, to nije veliki problem, ali ako nestane jedna vrsta od četiri, to može zadati ozbiljan udarac samoj grani industrije i njenim glavnim konzumentima.
Takođe se javlja problem krospolinacije, genetskog mešanja GM organizma sa normalnim organizmom, jer dolazi do nepredvidivih posledica, ali svakako do degradacije genetskog stabla obe biljke. Ako se to dogodi, a obe vrste se dovedu do konačnog proizvoda, to samo otežava obeležavanja na konačnom pakovanju što dovodi do nevoljnog obmanjivanja potrošača koji sada ne zna šta kupuje i konzumira, kao ni da li je to opasno po njega. Kao potencijalno rešenje se javio terminator gen, koji sterilizuje GM biljku, ali se tu javlja niz novih problema, sa etičkog stanovišta (igranje boga) i sa praktičnog, jer bi se sada morala kupovati nova tura semena svake godine svakako neželjeni izdatak. Slika se dodatno komplikuje i kada uzmemo u obzir da nemaju sve kompanije koje koriste GM proces pristup terminatoru.
Kada govorimo konkretno o zemljama u razvoju, glavni problem nije mogućnost kultivisanja biljaka, već njihova distribucija. U razvijenim zemljama generalno ima više hrane nego što je neophodno, a višak se baca, dok u zemljama Trećeg sveta ima manjka. Kao alternativno rešenje GM procesu i gajenju biljaka u tim zemljama predlaže se širi plan redistibucije hrane kao način uštede na proizvodnji, a i bez toliko rizika koje ima GM proces.
Takođe, hrana koja bi se gajila u zemljama u razvoju ne bi bila nacionalna već bi se najviše uvozila zbog dominacije velikih kompanija, što bi iziskivalo velike troškove i ekonomsku zavisnost od drugih zemlja, što bi stavilo zemlje u razvoju u još lošiji položaj. Štaviše, terminator gen koji je neophodan za zauzdavanje krospolinacije i njenih negativnih posledica je vrlo skup, a i ne mora biti uvek efektivan, što vodi ka većoj šteti (degradacija genetskog stabla, uništenje već postojećih biljaka, neophodnost kupovine novih zaliha svake godine).
Problem ekonomske zavisnosti bi se javio zbog velikih korporacija koje za cilj imaju samo profit, te mogu lako i bez posebnog mehanizma kontrole da plasiraju nesiguran, netestiran proizvod na tržište zbog svog monopolističkog položaja u zemljama u razvoju. Takođe, korporacija koja bi se neminovno izdiferencirala kao glavni distributor u nekoj zemlji može biti i ona koja nema patentna prava na terminator gen, što otvara vrata ka rizicima sa početka argumentacije. Problemi koji se mogu javiti jesu i evolucija štetočina i korova koji, u dodiru sa ojačanim biljkama, mogu evoluirati brže nego inače i kroz samo par godina praviti probleme koje herbicidi i pesticidi ne mogu rešiti. Još kada uračunamo trenutne i potencijalne sudske sporove velikih kompanija oko patenta o određenim vrstama useva i biljnih kultura, dobijamo situaciju u kojoj najviše gubi potrošač zemlja u razvoju koji je i ovako u problemu ne samo sa aspekta prehrambene industrije, već i sa političkog i socijalnog, u vidu korupcije, političkih malverzacija, loših socijalnih službi i zaštite potrošača. Navodimo samo primer Monsanta koji ima pravo da podigne tužbu protiv svakog ko iskoristi ovogodišnje pakovanje posebnih GM krompira u sledećoj godini, pokušavajući tako da stvori zavisnost potrošaca upravo od svog proizvoda.
PRO
Prvo moramo shvatiti da se većina stavova o GM proizvodima bazira na rekla / kazala informacijama i neproverenim podacima. Ako ćemo da donosimo odluke koje pokrivaju toliko mnogo teritorije, moramo biti apsolutno sigurni u činjenice. Ljudi koji se bave GM procesima i organizmima vrše detaljna istraživanja, a i retko se pušta u promet neki proizvod koji nije temeljno testiran. Testovi su način nulifikacije i izbacivanja neželjenih efekata. Grešaka će biti, ali ne smemo stati nakon prve rupe na putu. Što se više proizvodi GMO, proces će postajati bolji, a greške će nestajati.
Štavise, GM process je vrlo sličan procesu selektivnog razvoja i kalemljenja koji se praktikuje od vajkada. Jedina razlika je što je ovaj proces daleko brži i efikasniji, a i sa boljom kontrolom. Vrši se ekstenzivno poređenje GM biljaka i ostalih, radi utvrđivanja svakog mogućeg efekta. Kao i kod lekova postoji opasnost od neželjenih efekata, ali kao i kod lekova neophodnost za proizvodnjom.
Jedan od glavnih faktora koji utiče na negativan stav je medijski spin, obojen populizmom, koji negativno označava GM naslovima kao sto su FrankenFood i sl. Loše informisani ljudi prihvataju to zdravo za gotovo na osnovu velikog uticaja medija i njihovog pokrića, čime se sve vise stvara negativan stav o ovoj materiji.
Ove biljke, otpornije od ostalih, mogu da odbiju korove i štetocine, čime smanjuju potrošnju pesticida i herbicida, dovodeći do manjeg zagađenja životne sredine. Takav jači, bolji proizvod takodje ima veći i brži rasplod, čime se povećava proizvodnja i time smanjuje cena, što je dobro za potrošače.
Za zemlje u razvoju GMO može predstavljati spas jer su ove biljke otpornije u oštrim klimatskim uslovima i neplodnim zonama. U slučajevima gde ostale biljke ne mogu uspeti, GMO može rešiti problem gladi, usput zaobilazeći transakcione troškove redistribucije, kao i efekte nepovoljne po okolinu koji su nuspojava redistribucije, poput emisije štetnih gasova. GMO ce uskoro uspeti da reši deficijenciju vitamina A, kao i da istrebi dečije slepilo povećavanjem nivoa beta-karotena u biljkama. Oba ova problema su inherentna za zemlje u razvoju.
Čak i da ljudima smeta dominacija i oslanjanje na GMO, on se može koristiti supsidijarno tamo gde organski usevi ili ne uspevaju ili nisu dostupni. Sam cilj je rešavanje naglih promena i problematičnih klimatskih uslova koji onemogućavaju uspeh biljaka. S obzirom da su se uslovi promenili neprirodno brzo, našim delovanjem i zagađivanjem, sada deluje jedino fer da probamo da isto tako naglo, brzim delovanjem, rešimo situaciju. Takođe, najlakše je reći da je nešto isuviše rizično i da ga ne možemo regulisati, pa da ga na osnovu toga zabranimo, ali ako pokušamo, možemo prisvojiti veću korist. Tako vidimo na primeru Myriac Genetics korporacije koja je probala da patentira određeni gen u vezi sa rakom dojke. Nakon stupanja i regulacije države, zaobišla se malverzacija korporacije. Isti princip se može primeniti i na regulaciju GMO, dovodeći tako do racionalnijeg iskorišćavanja. Jedna malverzacija ne znači da se sve korporacije tako ponašaju.
Krajnja linija je da moramo dati šansu GM procesu, a ne da ga otpisujemo na osnovu isuviše malog uzorka i negativnih, populističkih spinova. Potencijalna korist je velika, ali ima i rizika. Odluka koju donesemo mora biti zajednička, informisana i demokratska, a ne da neko vodi našu ruku dok mi toga nismo ni svesni.
Med koji se trnutno proizvodi i izvozi iz Srbije u sebi nema polena sa GMO biljaka. U trenutku kad bi se u uzorcima meda polen GMO biljaka nasao (a moze biti nosen vetrom i 80 km) cena meda se prepolovljava.Tj. taj med se vise ne moze izvoziti po cenama po kojima se izvozi vec po najvise 50 % od sadasnje cene. To je direktna ekonomska steta po pcelare. Iskustva iz zemalja gde se GMO usevi odavno koriste je da se posle nekog vremena povecava kolicina herbicida, i to herbicida koji imaju mnogo pogubnije dejstvo po okolinu i biodiverzitet i njive postaju zelene pustinje i zagadjuju se vodotokovi. Kome je u interesu da se dozvoli slobodan promet GMO i zasto se proizvodjaci toliko bune da svoju hranu jasno obeleze?
Popularni postovi
