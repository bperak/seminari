Izbori u Mesnoj zajednici Golubinje 
Izbori za Savet Mesne zajednice Golubinje održani su poslednji put u martu 2007. godine. Shodno Statutu Mesne zajednice Golubinje naredni izbori trebali su da budu održani posle četiri godine odnosno najkasnije do marta 2011. godine. 
Članom 106. Statuta Opštine Majdanpek predviđeno je da izbore za Savet mesne zajednice raspisuje predsednik Skupštine opštine Majdanpek. Tragom ovog člana obratili smo se Gorčilu Potpari, predsedniku SO Majdanpek, sa željom da saznamo ko je kriv za to što izbori u Mesnoj zajednici Golubinje još nisu raspisani. 
tvojglas.rs: Zašto do sada nisu raspisani izbori za Savet MZ Golubinje? 
Gorčilo Potpara: Ne znam, nisam dobio ništa od opštine i sekretara, da li im je isteklo to... 
tvojglas.rs: Jeste, još u martu mesecu. 
Gorčilo Potpara: Verujte mi, sad prvi put čujem. Koja mesna zajednica vodi o tome računa, ja sam se ubio sa ovom ovde mesnom zajednicom a ne tim seoskim. 
tvojglas.rs: Predsednik Skupštine je taj koji po proceduri treba da raspiše izbore... 
Gorčilo Potpara: Oni meni trebaju da dostave, treba sekretar nihov i skupštine opštine, postoje ljudi koji su plaćeni za to... Ovi izbori ovde su koštali kao opštinski, listići, komisije... te mesne zajednice bi trebalo ukinuti. Ja ne mogu da se bijem sa svim strukturama svih mesnih zajednica. 
O zakonitosti rada lokalnog parlamenta i samog njegovog predsednika shodno zakonskim propisima računa bi trebalo da vodi sekretar Skupštine opštine. Međutim Zoran Topalović, koji inače obavlja ovu funkciju, nije bio raspoložen za razgovor sa našim novinarom na ovu temu. 
Obrazloženje Jorgovana Stevanovića, predsednika Saveta Mesne zajednice Golubinje kome je kao i celom Savetu poodavno istekao mandat, i njegovo viđenje cele situacije oko zakazivanja izbora bilo bi smešno da se ne radi o jednom od osnovnih demokratskih prava građana. Imenovani naime ne vidi zašto su građani uskraćeni jer sve funkcioniše normalno. 
Jorgovan Stevanović: Izbore raspisuje predsednik Skupštine opštine i očekujem da raspiše za koji dan, tokom oktobra ili početkom novembra. 
tvojglas.rs: Da li je time što nisu raspisani izbori uskraćeno neko od prava meštana ove MZ? 
tvojglas.rs: Vama je ipak istekao mandat, s obzirom da su izbori bili održani marta 2007. godine... 
Jorgovan Stevanović: To stoji da je istekao, ali s obzirom koliko su ljudi zainteresovani za ovakav jedan posao ništa nije neobično. Sve je manje interesovanja da se ovo radi pošto smo mi svi volonteri koji ovo radimo. Mi na neki način služimo narodu ali ne vidim da se narod nešto buni. Čak sam radio i neku anketu, nisu nešto zainteresovani, ne znam kako će biti na dalje. Sve je manja zainteresovanost ljudi da uopšte sarađuju oko MZ. Nema nikakvu zakonodavnu vlast, jednostavno funkcioniše bez svojih sredstava, ono što daje opština i ako u selu neko da... 
tvojglas.rs: MZ Golubinje nema sopstvene prihode? 
Jorgovan Stevanović: Ima samodoprinos koji je vrlo mali s obzirom da vrlo mali broj ljudi radi. To je veoma malo tako da zahvaljujući lokalnoj samoupravi ona i funkcioniše na neki način. 
tvojglas.rs: A čija je odogovrnost to što izbori nisu raspisani na vreme? 
Jorgovan Stevanović: Mi nemamo službu koja prati kad je istekao mandat Saveta. Sekretar postoji međutim čovek ima svoj posao gde radi, nema vremena. Imamo mi te organe koje treba da imamo ali niko ne radi taj posao jer nemaju vremena a nemaju ni neku nadoknadu, sve su to volonteri a to im oduzima vreme. U zadnje vreme ne dolaze ni na Savet, jedva skrpimo kvorum što znači da su nezainteresovani. 
Kako će građani i građanke Golubinja gledati na činjenicu da se neko poigrava sa njihovim pravima jedino nam ostaje da vidimo na izborima, naravno pod uslovom da nekad budu raspisani... 
11.10.2011. 15:29:13 
Pinokio 
Normalno da sekretar skupstine nije bio raspolozen da da izjavu zato sto non stop za vreme sednica zvace zvaku pa su ga usta zabolela 
U svim seoskim mesnim zajednicama se namerno kasni sa održavanjem izbora a i kad se održe vrlo su blizu nezakonitosti. U Topolnici su održani sa ograničavanjem prisustva meštanima pod izgovorom da u sali više nema mesta, u Boljetinu su održani iza zatvorenih vrata sa prisutnim istomišljenicima jedne partije i tako redom. Razlog odugovlačenja sa izborima u seoskim mesnim zajednicama je verovatno loš rad ili nerad članova saveta ili im se sviđa da upravljaju pa ne bi da se menjaju. Ovo je nešto slično kao što se skoro desilo u Gimnaziji u Majdanpeku, upravni odbor nije radio, direktor preuzeo svu kontrolu i uveo samovlašće i imali smo rezultate toga. Tako je maltene isto i u selima, tamo vlada samovlašće nekolicine meštana i oni mogu sve a ostali ništa. Meštani svih seoskih mesnih zajednica su generalno nezadovoljni radom saveta i napredovanjem sela tako da bi najviše voleli promenu vlasti, međutim vlast je gora od režimske socijalističke, kako su je zvali, i imaju razrađene sisteme da nameste izborne rezultate, ne falsifikovanjem listića već prljavom kampanjom i pritiscima kao i ucenama i pretnjama. Globalno ovo odgovara opštinskoj vlasti jer je to praktično ista garnitura i partijska mašinerija, kojima je jedini cilj opstanak na vlasti i komadanje plena tj. budžeta tako da nije čudno da predsednik skupštine opštine nije ništa preduzeo i da se pravda. Ne treba očekivati neke bitnije promene na lokalnim izborima kao ni neki napredak jer se već zna da je narod nezadovoljan vlašću ali ova vlast ipak pobeđuje. To bi nekom bilo čudno međutim u Srbiji je to normalna pojava od 2000 te god na ovamo. 
