Ramonda
Jedanaesti novembar je državni praznik. A da Država ne bi sama slavila, onda je to i opštenarodni praznik, kad slavi Narod, samo što je to 12. novembra, kad se neće raditi. To je novi praznik, nije se dosad proslavljao, ovo mu je prvi put, pa moramo da mu čestitamo na rođenju (kme, kme) i da mu poželimo dugo, dugo neradnih dana. Da ga ljuljamo i negujemo, mazimo i pazimo, i tepamo mu đoka-đole.
Zove se Dan primirja. Dok ga ljuljamo i negujemo, mi moramo, tako kaže Država u liku predsednika Tome Diplome i Vlada u liku premijera Tačića, da u reveru tumače mediji nosimo cvet koji se odaziva na Natalijina ramonda. Naime, Tomin botanički kabinet je dao inicijativu, a Tačićeva rascvetana vlada to usvojila, da se ovaj novi praznik obeleži na vidljiv i upečatljiv način kako kaže Tanjug a prenosi Politika uz dodatak: kao likovno rešenje za amblem koji se nosi u sedmici pre Dana primirja i na sam dan praznika prihvaćen je cvet Natalijina ramonda (Ramonda nathaliae). Ima i dodatkov dodatak: Zaključkom se, kako je saopšteno, preporučuje članovima vlade, funkcionerima i zaposlenima u državnim organima, zaposlenima u javnim službama, učenicima, studentima, sportistima, kao i javnim i medijskim ličnostima da, u sedmici pre Dana primirja, na vidnom delu garderobe nose navedeni amblem.
Nisam član vlade, ni funkcioner, ni sve ostalo, ali sam medijska ličnost čim imam ovaj blog, znači da sam medij, za ličnost ćemo lako pa sam u frci. Naime, već je dobar deo sedmice pre Dana pr. istekao, a ja nemam pomenutu Nataliiju ramondu. Kuku i lele. Čak nisam ni znao, neuk u botanici i šire, za tu biljku. E, sedoh odmah da je izučim, pa vidim da postoje dve ramonde: Ramonda nathaliae (to je ova praznička), i Ramonda serbica (ta nije podržavljena, uprkos imenu). Obe su iz porodice Gesneriaceae, što je familija dikotiledonog rastinja iz reda Lamiales, tj. neke jagorčevine i razne ljubičice, građene mezofilno, stome su im anizocitne.
Snabdeven ovim znanjima, uputih se u cvećaru, kako bih nabavio rečeni amblem i kako mi cvećarka ne bi uvalila ramondu serbiku mesto prave Natalijine. Da slučajno na vidnom delu garderobe (dakle, ne mora rever, može i okovratnik, šal, kapa, sve sem podvezica i gaća) ne stavim ovu serbiku, em bih kršio Državinu važnu preporuku, em me mogu proglasiti za ratobornu Srbendu, što, priznaćete, na Dan primirja nije baš uputno. Naučio sam i da je ova ramonda Natalijina po Nataliji Keško, rođenoj 1859. u Firenci, od oca ruskog pukovnika i majke Pulherije, moldavske princeze, a kasnije udatoj za Milana Obrenovića, sa kojim nije bila u baš srećnom braku NJKV je naginjao zapadu, tada Austrougarskoj, a žena mu ostala rusofil, otprilike kao Vučić za Brisel, a Toma u ljubavi sa Putinom, pa ako Toma iz tih razloga rusofilije bira baš ovu ramondu za amblem našeg opštenarodnog Dana neka se, ako ga neko vidi, obavesti da je Natalija ispala grdno razočarana Srbijom i Srbima, jer je na kraju svog života prešla u katoličanstvo i čak se zamonašila kao katolkinja. Što mi se, lično, sviđa, da ne bude da nam je ovaj Dan ramonde nešto zilotski pravoslavno, već je multikonfesionalno, multinacionalno, multikulturalno i skroz multimulti. (Vodimo mi računa o Drugom.)
E ali ono oćeš. Narod, barem ovaj botanički, nikako nije na nivou Države. Prva cvećarka mi kaže da nije ni čula za to što joj svi od jutros traže, pa mi nudi karanfil ili orhideju. U drugoj cvećari glumim da sam član vlade ili sličan važan lik, ali je to tako neuverljivo izgledam kao običan bamp, znam pa nisam dobio ni odgovora. U trećoj mi daju nešto što izdaleka i samo izdaleka liči na Natalijinu ramondu, ali ja, vičan sad toj stvari, vidim da hoće da mi uvale muškatlu koja em blago smrdi, em je ofarbata rozikasto. Moja ramonda, naime, mora da je ljubičasta. I tako sam obigrao cvećare i pijace ali ramondu nisam našao. Ili su imali jednu, pa prodali, ili čuli jesu a videli nisu, ili ni čuli ni videli ni mirisali.
I tako, Dan primirja će, a ja tužan. Ni dve palme na otoku sreće mog skrinsejvera ne mogu da mi povrate duševnu ravnotežu. Lepo mi je Tajnug preko Politike objasnio da je ova Natalijina ramonda zapravo feniks mislio sam, neuk ponovo, da je feniks neka tica, sad saznah da je biljka koji simbolično ukazuje na vaskrs srpske države iz pepela posle Prvog svetskog rata, a valjda i na vasrks ove Države nakon što su Tomini slupali žute ko svinja dulek, no ja ostadoh bez feniksa, tj. vaskrsa, tj. amblema ili simbola, tj. bez ramonde.
Reših stoga da se odam tradicionalnom pravoslavnom načinu. Ako nema ramonde, ima reš prasetine, rakije i sveže kiselog kupusa. Praznik je, mora se. I to veliki praznik. Toga dana su sile Antante 1918. godine potpisale primirje s Nemačkom, pa je razbucana Austrougarska (eto ti ga na, moj Milane), posle je formirana i prva Jugoslavija (koja se tako nije odmah zvala, i zbog čega malo zebem, da ne shvate naši latinski neprijatelji da smo ovaj naš Dan ustanovili u primisli na neku novu Jugu, pu pu pu daleko bilo), dočim je sve ostalo istorija.
U stvari, sviđa mi se ova ideja sa ramondom i botaničkim praznicima. Dopao mi se onaj različak za izbore. Evo i naš Dan države (tj. državnosti) čista je botanika. To je Sretenje koje, vala, slavimo dva neradna dana, sredinom februara. Tada se okupimo u Marićevića jaruzi, obično pada neki sneg, mećava je i bljuzga, sve je puno blata, a nama lepo. Neki Državin telal održi govoranciju, svira vojna pleh muzika, popovi kade, a mi urlamo iz sve snage Raspali, Radovane, Ratko Rale brale, uz slične serbstvujušće zvuke. Ko ne veruje neka pogleda. Kakve veze to ima sa botanikom i cvećem, pitaš me, i ti neuk? Pa mi smo to cveće, feniksi i ramonde, kako ti nije bre jasno
P. S.: A na Dan ramonde (tj. primirja potpisanog u jednom vagonu, iz Velikog rata u kojem je Srbija izgubila 26 % stanovništva, odnosno polovinu muškaraca izginulih po frontovima i pomrlih od tifusa, alal vera, vojvode naše slavne) čitam opet u Politici objašnjenje gđe Pušare, savetnice u Ministarstvu rada, kako će se od iduće godine značka sa tim cvetom deliti na ulicama građanima i po školama đacima. Ove godine, kaže Pušara, nije bilo vremena da se taj bedž masovno proizvede, ali će to biti za narednu godinu (a valjda i onih tamo godina posle). Pa sve nešto računam da će se neko žešće ugraditi u budžet kako bi se naštancovale tolike ljubičaste značke. Patrija ima nema cenu.
