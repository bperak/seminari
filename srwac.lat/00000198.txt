U Centru za socijalni rad grada Beograda za Pharma network objasnili su da je za ostvarivanje ovih prava neophodno da se starije osobe obrate centru za socijalni rad u opštini u kojoj imaju prebivalište gde će dobiti sve neophodne informacije u vezi s procedurom i realizacijom prava iz oblasti socijalne zaštite. Inače, u Srbiji ova usluga postoji u veoma malo gradova, a u Beogradu skoro trideset godina, i namenjena je ljudima čiji supružnici ili srodnici (deca ili bliži srodnici) nisu u mogućnosti da brinu o njima, odnosno da zadovolje njihove dnevne potrebe. Uloga Gradskog centra jeste da proceni da li lice kome se pruža ovaj oblik zaštite ima srodnike koji su u mogućnosti da mu ovu pomoć pruže, odnosno da i u slučajevima kad korisnik ima srodnike ili decu koja žive u Beogradu, ali su veoma udaljeni od roditelja, rade ceo dan i slično, nisu u mogućnosti da brinu o dnevnim potrebama roditelja.
Procenu da li korisnik ostvaruje pravo na pomoć u kući određuje Centar za socijalni rad, a u ostvareno pravo uvodi ga Gerontološki centar Beograd. Kako u praksi izgleda pomoć u kući objasnio nam je Miodrag Tasić, upravnik radne jedinice Dnevni centar i pomoć u kući Gerontološkog centra Beograd.
Kada korisnik bude uveden u ostvareno pravo, organizatorka izađe na teren i proceni kakve su sve nemedicinske usluge njemu potrebne i pravi plan zaštite korisnika. Od samog korisnika često zavisi šta će one raditi u kući, koliko je pokretan, odnosno nepokretan, da li ima neku hroničnu bolest ili ne, da li je potrebno ići u apoteku po lekove, skuvati hranu, kupiti namirnice... Na primer, imali smo jednu slepu korisnicu koja je želela da joj gerontodomaćica čita. Imamo korisnike koji primaju injekcije, onda gerontodomaćica u dogovoru s patronažnom službom iz doma zdravlja nabavi lekove za korisnika i slično. Uglavnom su to polupokretni ljudi, u devedeset odsto slučajeva radi se o jednočlanim domaćinstvima, a od toga, polovina njih nema nikakvu rodbinu kaže Tasić.
On nastavlja da gerontodomaćice rade po punktovima, imaju po tri korisnika koji žive blizu jedan drugom. Ako neko nije zadovoljan svojom domaćicom, može da se požali organizatorki i napravi se zamena. S obzirom na to da je posao sa ljudima vrlo specifičan, veoma je važno da se korisnik i gerontodomaćica dobro slažu.
Inače, korisnici moraju da budu mentalno očuvani, prihvatljivo je ako su donekle dementni ili s nekom hroničnom bolešću. Ponekad imamo supružnike koji ne mogu da se do kraja brinu jedno o drugom, pa onda bude domaćica kod njih četiri sata, ali to je vrlo retko. Nije lako raditi taj posao, stari ljudi su egoistični, smatraju da imaju pravo na sve, da im neko bude u kući ceo dan, a ovo je ipak usluga socijalne zaštite objašnjava Tasić.
Što se cene tiče, ona je vrlo simbolična. Za korisnike koji imaju penziju nižu od 16.000, usluga je besplatna, dok je za ostale najviše hiljadu dinara mesečno. Ako korisnik usluge nema prihode, a ima srodnike koji su po Porodičnom zakonu (član 156) u obavezi da ga izdržavaju, onda oni snose troškove učešća, ali opet ne više od hiljadu dinara.
Zbog ovako niske cene ima mnogo zainteresovanih, tako da na pomoć u kući sada čeka oko 800 penzionera.
Realno bi nam trebalo oko 800 gerontodomaćica, a mnogo bi bilo bolje kad bi zakon bio fleksibilniji i kad bismo mogli da nekim korisnicima pružamo uslugu dva-tri puta nedeljno, a ne svakodnevno, jer bismo tako obuhvatili više korisnika zaključuje Tasić.
Ko ima pravo na uslugu pomoć u kući
Prema Odluci o pravima i uslugama socijalne zaštite grada Beograda, pravo na pomoć u kući predviđeno je za stare, iznemogle i hronično obolele osobe koje nisu u stanju da same zadovolje osnovne svakodnevne potrebe, a nemaju članove porodice koji bi im u tome pomogli.
Pomoć traje dva sata dnevno i obuhvata nabavku namirnica, pripremu obroka, nabavku lekova, održavanje higijene, izmirenje komunalnih obaveza i druge poslove u zavisnosti od potrebe klijenta.
Dokumentacija za ostvarivanje prava na uslugu pomoć u kući koju je potrebno podneti Gradskom centru za socijalni rad u opštini u kojoj podnosilac zahteva ima prebivalište:
fotokopija lične karte za podnosioca zahteva i supružnika,
izvod iz matične knjige umrlih za bračnog druga,
fotokopija poslednjeg čeka penzije,
nalaz lekara,
uverenje o imovnom stanju ili poresko uverenje,
fotokopija ugovora o doživotnom izdržavanju (ako je ugovor sklopljen).
Pomoć u kući obezbeđuje se osobama koje usled starosti, hronične bolesti ili invaliditeta imaju ograničene fizičke i psihičke sposobnosti da zadovolje svakodnevne lične životne potrebe. Ukoliko, na primer, podnosi zahtev na osnovu bolesti, osoba treba da podnese i lekarski nalaz koji potvrđuje da ona ima dijagnozu usled koje nije u stanju da obavlja svakodnevne potrebe ili da to čini otežano.
Snežana Mijatović, gerontodomaćica
Već dvanaest godina radim ovaj posao, i po mom mišljenju, najvažniji je prvi utisak, jer kontakt kakav odmah uspostavite s korisnikom, takav i ostane. Bitno je da uđete nasmejani, a šta ćemo raditi kod njih u kući, zavisi od potreba nekome treba otići u kupovinu, nekome skuvati, očistiti, neko bi da se ispriča... Gerontodomaćice ne obavljaju poslove u vezi sa ličnom higijenom korisnika, to je dužnost medicinskih sestara koje dodeljuje Gerontološki zavod.
Većina korisnika su sami, bez supružnika i dece, ili im deca žive u inostranstvu. Veoma su dobri, prijatni, nisu zahtevni, može dosta i da se nauči od njih. Osim starih ljudi, među korisnicima imamo i invalide, dijabetičare, mlađe slepe ljude.
Često gerontodomaćice idu kod lekara da podignu uput ili recept za korisnika. Iako uvek nosim bedž na kome piše ko sam i šta radim i da moram da uđem kod lekara odmah jer mi smena traje dva sata i ne mogu da čekam, dešava se da sestre neće da nas puste, pa moramo da čekamo. Bilo bi dobro kad bismo i to mogli da promenimo.
S korisnicima gotovo da nikad nema problema, samo sa srodnicima kojima često moramo da objašnjavamo da ne radimo vikendom, da ne možemo da pratimo korisnike u bolnicu ili da ih vraćamo iz bolnice ako to nije tokom naše smene. Naša usluga se zove pomoć u kući, i upravo to i pružamo.
