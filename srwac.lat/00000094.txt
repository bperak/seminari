Inovacija i internetizacija poslovanja u Šapcu 
16 - 10 - 2008 
U četvrtak 16. oktobra 2008. g. bili smo gosti Udruženja menadžera Šapca. Povremeno smo u prilici da pred prijateljima u različitim delovima zemlje održimo informativno-edukativno-motivacionu prezentaciju koju zovemo Inovacija i internetizacija poslovanja. Miodrag Kostić je uveo slušaoce u inovacioni mod a posle je Miolje Sekulić pričao o primeni interneta u poslovanju. 
Utisci Miloja Sekulića:... tokom celih sat i po priče bili smo poprilično često prekidani pitanjima i sugestijama što nam se veoma dopalo i što smo podsticali. Šabac poznajem iz potpuno drugačije priče, od pre nekih 12 godina. Bilo je to vreme pod Miloševićem, pred bombardovanje, dani protesta. Jadno, sivo, maglovito i depresivno. Privreda koja ne radi, sankcije, jad i beznađe. 
Šabac je danas primer grada u unutrašnjosti Srbije koji je uzeo svoju sudbinu u svoje ruke. Nekada snažno trgovačko središte, centar Mačve koja je nekada bila žitnica Srbije a potom grad sa snažnom industrijom nije čekao diktat države, niti sredstva koja bi došla iz Beograda. Preduzetne i preduzimljive osobe iz lokalnog miljea uložile su svoja sredstva u privatizaciju pojedinih pogona izgrađenih još osamdesetih, pokušale i uspele da se nametnu i pozicioniraju na privrednoj mapi Srbije. Ako se tome doda činjenica da nema iole ozbiljnije banke koja posluje u Srbiji a da nije prisutna i u Šapcu i da su pootvarana predstavništva trgovinskih lanaca koji su i inače prisutni, a neki su i šabački ekskluzivitet slika je skoro potpuna. Na nju treba dodati i najveću investiciju i nekretnine u Zapadnoj Srbiji, stambeno poslovni kompleks Sava grad i samu činjenicu da je grad izgrađen, ušminkan, skockan i veoma lepo osvetljen pa je pozitivna slika zaokružena. 
Posle formalnog usledio je neformalni ali jednako zanimljiv deo druženja u klubu restoranu kompanije Farmakom MB kome su prisustvovali osnivači i neki od članova UMŠ-a. Veoma mi se dopala zdrava energija ovih ljudi. Odavno nisam čuo da neko ko se ozbiljno i uspešno bavi biznisom pominje, a da to zvuči zaista iskreno, svoju ulogu u zajednici i potrebu da za tu zajednicu nešto učini. Menadžeri Šapca su se organizovalii krenuli u akciju, prvenstveno u edukaciju. Njihov neredni veliki projekat je izrada i lansiranje poslovnog portala njihovog grada i regije na adresi www.sabac.biz. Svratite posle 1. novembra na ovu adresu. 
Oktobar i novembar su tradicionalno doba edukacija, treninga i seminara a nas čekaju dogovorena gostovanja u Prijepolju i Kragujevcu. 
