NASTAVAK SABORA NAREDNOG VIKENDA 
U organizaciji Turističke organizacije Golubac i lokalne samouprave, uz podršku Ministartstva ekonomije i regionalnog razvoja-Sektora za turizam Republike Srbije, protekle subote u ovom živopisnom gradiću na obali Dunava održan je prvi deo Etno sabora, u okviru treće po redu turističko-kulturne manifestacije,, Sajam Dunava. Nevreme, praćeno jakom kišom i grmljavinom, prekinulo je održavanje kulturno-umetničkog programa i takmičenje za izbor najlepše devojke Etno sabora. Za ovu titulu konkurisalo je 15 devojaka iz opštine Golubac i drugih opština Braničevskog okruga i šireg okruženja. Cilj održavanja Etno sabora je očuvanje i prezentacija naše bogate kulturne baštine. Na festivalu je u prepodnevnim satima bila predstavljena ekološka hrana, domaća kuhinja, rukotvorine, kao i proizvodi starih zanata ovog kraja i Srbije. Lepo vreme do 16 sati omogućilo je izlagačima predstavljanje i prodaju svojih proizvoda. Bilo je vremena i za nastup kulturno-umetničkih društava iz Rakove Bare, Vladimirca kod Šapca, a samo što je započelo predstavljanje kandidatkinja za najlepšu Etno devojku sabora, počela je kiša i prekinula Sabor. Nastavak programa, u okviru koga će se, pored izbora lepotice, održati i jubilarni 45. Golubački kotlić predviđen je za naredni vikend. 
Etno sabor otvorio je predsednik Skupštine opštine Golubac dr Boban Trifunović: 
- Iskoristio bih ovu priliku da vam saopštim jednu lepu vest. Reč je o sredstvima koje je opština Golubac dobila od fondova Evropske unije, u iznosu od 6,5 miliona evra za revitalizaciju stare Golubačke tvrđave, izgradnju infratsrukture u oblasti turizma kao i šetno biciklističke staze od Vinaca do Golupca, rekao je dr Boban Trifunović. 
Od 11 sati, pre podne, posetioci su imali prilike da na platou kod stadiona malih sportova u Golupcu razgledaju i kupe izložene suvenire, rukotvorine, proizvode starih zanata i tradicionalnih jela. Održan je i karneval učenika osnovnih škola i dečjeg vrtića iz Golupca. 
Na dvadeset štandova bile su izložene rukotvorine, suveniri i zanatski proizvodi motivisani tradicijom. Posetioci su se najviše zadržavali na štandovima Živojina Stokića iz Golupca, Danijele Savić iz Kučeva, Božidara Buljubaše iz Vinaca, Udruženja žena Dunavska golubica iz Golupca, opančara Dragiše Vukosavljevića iz Vošanovca kod Petrovca na Mlavi i Osnovne škole,, Branko Radičević iz Golupca. 
Čuvar prošlosti koji poseduje i svoju Etno kuću u Sladincu kod Golupca, Živojin Stokić iz Golupca je redovan posetilac svih Etno sabora i festivala u Golupcu. Porodična etnografska kuća u selu Sladinac kod Golupca, u kojoj se čuva oko 400 izloženih eksponata, izaziva veliko interesovanje stanovnika i stručnjaka ovog dela Srbije. 
- Bilo mi je žao da gledam kako neke stare stvari uz koje sam odrastao propadaju i nestaju, a kada sam se pre trideset godina oženio, moja supruga Ljilja i ja smo rešili da počnemo da sakupljamo, prvo sve što je nekada pripadalo našim porodicama, a kasnije našim prijateljima i rođacima. Krenuli smo da obilazimo sela, zavirujemo u podrume i na tavane, sakupljajući nošnje, tkanine, alat, oruđe, nameštaj, staro pokućstvo Predmete koji su za popravku očistimo, konzerviramo i ofarbamo lakom.Tako sam im produžio život, kaže Živojin Stokić. 
Na štandu opančara Dragiše Vukosavljevića iz Vošanovca kod Petrovca na Mlavi posetioci su mogli da razgledaju ručno rađene proizvode od kože i drugih materijala. 
- Nastavljam dugogodišnju tradiciju moje porodice i u svojoj opančarskoj radnji, ručnim radom izrađujem sve vrste opanaka za decu i odrasle, kao i vlaške opanke. Pored opanaka, radim i razne kožne suvenire u više dimenzija. To su srpski prazni i ispunjeni opančići, opanci za olovku, kazivalo, suvenir opanak prazan i ispunjen, krstić privezak, opanci u obliku suvenira od kože domaće i divlje svinje. U ovom poslu pomaže mi i supruga Verica. Redovni smo posetioci Etno sabora u Golupcu, kao i festivala u raznim mestima u Srbiji, ističe majstor Dragiša. 
Među učenicima Osnovne škole,, Branko Radičević iz Golupca ima dosta talentovane dece u izradi suvenira i predmeta na temu etno motiva i domaćih običaja i tradicije. 
- U školi smo uveli čas slobodne aktivnosti iz oblasti likovnog obrazovanja i izrade predmeta i suvenira koje deca izrađuju. Svi ovi predmeti i suveniri koje vidite su delo naših mališana, koji su dali sve od sebe da urade nešto što osećaju da vredi i da se može koristiti. Mnogi ovi predmeti su crtani raznim tehnikama i bojama, onako kako su to deca u svojoj mašti videla i doživela, saaznajemo od pedagoga u Osnovnoj školi,, Branko Radičević Biljane Stojilović. 
Božidar Buljubaša iz Vinaca izložio je razne suvenire od materijala, specijalno izrađenih za Etno sabor u Golupcu. Procenili smo da je na štandu bilo više od tri stotine raznih predmeta, suvenira i ukrasa. 
Predmete iz svog ateljea predstavila je na Saboru Danijela Savić koja u svojoj kolekciji ima suvenire i proizvode od drveta sa etno motivima iz Homolja, a čuveni majstor u kuvanju riblje čorbe Zoran Ilić iz Golupca u svom kazanu od 50 litara kuvao je ovaj specijalitet za sve posetioce i učesnika Etno sabora. 
U kulturno umetničkom programu, od 15 prijavljenih kulturno - umetničkih društava uspeli su da se predstave samo amateri iz Rakove Bare kod Kučeva i Vladimiraca kod Šapca. Prodifilovale su i tri devojke od 15 kandidatkinja za lepoticu Etno sabora, kada je zbog nevremena program bio prekinut. Organizatori obećavaju da će programa biti nastavljen naredne subote, u okviru ovogodišnje 45. jubilarne manifestacije,, Golubački kotlić. 
