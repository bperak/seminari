DAN CARINSKE SLUŽBE - 25. MAJ
Dan carinske službe Srbije, 25. maj, obeležava se od 2008. godine u znak sećanja na postavljanje prve đumrukane (carinarnice) na Savi kod Ostružnice 1804. godine.
To je prilika da se najuspešnijim carinicima dodele priznanja za časno i odgovorno obavljanje ove profesije, što je jedan od najvažnijih prioriteta Uprave carina Republike Srbije.
Za Dan carinske službe vezane su i brojne humanitarne aktivnosti i akcije dobrovoljnog davanja krvi Carinici za Srbiju, koje su iz godine u godinu sve masovnije.
Ovaj datum je 2009. godine obeležen i svečanim otvaranjem stalne muzejske postavke Carina od 1804 - 1914. godine.
Dr Tibor Živković, direktor Istorijskog instituta:
U maju 1804. godine postavljen je đumruk (carinarnica) na Savi kod Ostružnice. U postojećim izvorima iz tog doba nije sačuvan tačan datum otvaranja ostružničke đumrukane, ali je zato moguće utvrditi približan dan koji može biti uzet kao Dan Carine Srbije i to zahvaljujući pre svega sećanjima Karađorđevog buljukbaše Petra Jokića (oko 1779 - 1852). To je jedini izvor iz tog doba, ali upoređivanjem sa drugim, došli smo do zaključka da taj datum približno 25. maj 1804. Godine.
Evo šta je Jokić, prema sećanjima, o tom događaju kazivao:
... Odavde se on krene i ode u Ostružnicu. Od tuda pošalje mi jednog čoveka da mu dva momka od oni moji momaka pošaljem i ja mu pošaljem Jevtu Vodeničarovića i Pauna Jovičića iz Topole. Gospodar načinio na Ostružnici skelu i postavio Janka Jevtića skeledžijom, a ovu dvojicu postavio za momke na istoj. (...) Što se đumruka na skeli uzimalo, to je Janko šiljao Mladenu, a onaj je istim novcima isplaćivao one stvari koje smo iz one strane dobijali.
Međunarodni dan carine
Međunarodni dan carine se obeležava 26. januara. Na taj dan 1953. godine održana je prva sednica Saveta za carinsku saradnju koji je godinu dana ranije osnovalo 17 evropskih zemalja. Savet za carinsku saradnju je zvanični naziv Svetske carinske organizacije.
Proslavljanje Međunarodnog dana carine je prilika da se istaknu pozitivni rezultati carinskih službi širom sveta i dodele priznanja najzaslužnijima. Svetska carinska organizacija tim povodom tradicionalno dodeljuje plakete onima koji su se najviše iskazali u oblastima koje su u određenoj godini označene kao prioritet. Tako je, na primer, 2008. godina bila posvećena očuvanju životne sredine, a 2009. godina saradnji između carine i poslovne zajednice.
Carinska slava Sveti Matej
Kao običaj koji se među hrišćanima upražnjava samo kod Srba, krsnu slavu obeležavaju i određene struke među kojima i carinska. Krsna slava carinika Srbije je Sveti Matej, koji se slavi od 29. novembra 2001. godine. Inicijativu za ustanovljenje carinske slave pokrenula je carinska ispostava Horgoš, odakle je 25. juna 2001. godine upućeno pismo NJegovoj svetosti, srpskom patrijarhu Pavlu, kome su se carinici obratili za blagoslov, mišljenje i predlog koji dan da bude krsna slava službe. Sveti arhijerski Sinod srpske pravoslavne crkve dao je mišljenje da krsna slava bude Sveti Matej koji je i sam bio carinik.
Slavljenje ovog sveca kao zaštitnika svih carinika, tadašnja Savezna uprava carina prihvatila je s ponosom i zahvalnošću, pa je prvi slavski obred održan u amfiteatru SUC 29. novembra 2001. godine, a služio je sam patrijarh Pavle. Carinici su posebno počastvovani i 2004. godine, kada je slavu u UC takođe služio patrijarh Pavle sa sveštenicima.
