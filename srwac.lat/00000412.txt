Vesti
PANČEVO, 2. maj 2013. (TV Pančevo) Sela se setimo u nekoliko prilika: kada se isprazne frižideri, kada naši stari oberu letinu i o praznicima. Tako je bilo i prilikom obeležavanja međunarodnog praznika rada. Uz jednu bitnu razliku od klišea: seljani su shvatili da je i njima praznik i da naseljena mesta imaju niz prednosti u odnosu na pregrejani grad.
Bog nam je podario pretoplo praznično vreme a država, kako kome, između 6 i 10 slobodnih i plaćenih, manje više, radnih dana.
Ne tako davno na prvomajske uranke se odlazilo organizovano po strogo određenoj proceduri i obavezama šta ko na uranak donosi, priprema i za šta konkretno i odgovara. Bilo, pa prošlo...
- Kad smo bili mladi za 1. maj smo ustajali rano da bi išli na slet, da bi bili na paradi. danas je to sve drugačije. Živi se mnogo brže, nervoznije. Danas je teško uspostaviti kontakt s ljudim, nema one volje za druženjem. Onda je bilo lepo. Drugačije smo se osećali, drugačije ponašali, više smo se voleli... A danas je došlo drugo vreme, priseća se nekih drugačijih vremena Ilija Nestorovski, samostalni privrednik i vlasnik voćnjaka u Kačarevu.
Stvarno, šta se to promenilo u glavama ljudi, posebno seoske populacije?
- Ništa se nije promenilo, sem forme. Kako se ovde slavi danas, tako se proslavljalo i pre 20 i 30 godina. Samo što je tada Komunistička partije sve to organizovala. A sada je vreme demokratije i svako svojom voljom, društvom i prijateljima organizuje kako mu odgovara, tvrdi Branko Bokun, predsednik IO Saveta MZ Kačarevo.
Većina ljudi, kako i gradu, tako i po naseljenim mestima, opredelila se za solistički ili porodični nerad i uživanciju za praznik rada. Dim roštilja je prijatno štipao oči i otvarao apetite.. Mada, mladi teško i da znaju šta se slavi, zašto se praznuje. Ali praznuju
- Druženje, zezanje, provod... Sve što je za mlade volim. Ne znam zašto se slavi 1. maj. Imamo slobodne dane, pa je lepo da se skupimo i družimo, prekidajući žamor vršnjaka izjavio je Miloš Basarić, učenik.
Uopšteno: osim kačarevačkog jezera i delimično brestovačke plaže, izletišta u okolini pančevačkih sela su neuređena i nedovoljno bezbedna. Ipak, na Ponjavici kod Brestovca je otvorena kupališna sezona, nekadašnja omoljička plaža je bila načičkana roštiljdžijama, a mesta kraj Tamiša su ionako pod vodom. Što govori najviše o našoj vitalnopsti i želji da se vratimo majčici prirodi...
Ali nekih navika i tradicija se odričemo. Logično: ako možemo da menjamo vlast, zašto ne promeniti i poneku naviku:
- Ništa se nije promenilo i u samom Brestovcu postoji tradicija prvomajskog uranka. Ima puno ljudi na Dunavu, u kampu. Videli smo da nmi to ne možemo da propratimo jer je prevelik broj ljudi. I onda smo rešili da svako sebi napravi roštilj, družimo se. Bio je i košarkaški turnir međutim, vreme koje je došlo je prevazišlo i to, smatra Zoran Veljković, upravnik Kampa Jabukov cvet.
Prvomajski uranak je počeo nešto kasnije nego što je za stariju generaciju normalno. Ipak, tradicionalni praznik, koji mnogi povezuju sa komunizmom i izneverenim sindikalnim obećanjima, obeležen je jestivo. Kao prava priprema za verski praznik koji sledi. Pa nismo uzalud koliko u utorak potrošili poslednje dinare ili evre da kažemo popu pop, a bobu bob...
Najnoviji komentari
