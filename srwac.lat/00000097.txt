Podmladak Društva istraživača čine deca uzrasta osnovne škole, od 4. do 8. razreda. Podmladak predstavlja svojevrsnu školu za buduće istraživače. Članovi Podmlatka kroz razne aktivnosti imaju priliku da se upoznaju sa prirodnim lepotama, sa životom u prirodi, da saznaju o mnogim naučnim disciplinama kroz predavanja saradnika iz različitih oblasti (od biologije, ekologije, astronomije itd.). Pored tema iz oblasti nauke, na akcijama se dosta vremena posvećuje i opšte obrazovnim i vaspitnim temama, tj. problemima sa kojima se susreće današnja omladina, kao što su narkomanija, alkoholizam i sl.
U toku godine, organizuje se nekoliko višednevnih akcija i jednodnevnih izlazaka na terene. Višednevne istraživačke akcije organizuju se u toku raspusta (zimska, prolećna, dve letnje i jesenja akcija). Zimska akcija je najvećim delom posvećena predavanjima, koja su pretežno iz oblasti biologije, ekologije, astronomije, fotografije. Tokom prolećne akcije stečena saznanja se mogu primeniti na terenu i u kabinetu. Leto je predviđeno za istraživački rad. Aktivnosti se uglavnom organizuju u blizini Valjeva i na Valjevskim planina. Letnja akcija, koja traje 20 dana, se organizuje na nešto atraktivnijim lokacijama na planinama Durmitor ili Tari.
Podmladak je počeo sa radom 1994. godine i tada je grupu činilo 15 - ak članova. U početku se rad zasnivao na odlascima na jednodnevne terene gde se vršio popis divljih deponija u bližoj okolini Valjeva. U junu 1995. godine se na Debelom brdu organizuje prva višednevna istraživačka akcija. Nakon toga, Podmladak je gostovao na akciji u Katlanovu, Makedonija u trajanju od 11 dana, što je bila prva aktivnost u inostranstvu. Tog leta Podmladak je imao 3 višednevne akcije, a broj članova je počeo da raste. Od početka rada Podmlatka organizovano je preko 70 višednevnih akcija i to na području Valjevskih planina: Poćuta, Mravinjci, Donje i Gornje Leskovice, Debelo brdo, Prijezdić, Dračić i Medvednik; u Vojvodini: Bačka Topola, Krivaja, Panonija, Kelebija, Obedska bara; u Crnoj Gori: Durmitor, Kanjon Tare, u Makedoniji Katlanovo i poslednje dve godine na planini Tari. U toku ovih 13 godina rada, kroz aktivnosti Podmlatka je prošlo preko 1300 dece iz Valjeva, ali i iz drugih gradova.
Pored ovih aktivnosti, Podmladak Društva istraživača je dosta doprineo širenju istraživačke ideje i aktivno pomagao u osnivanju nekih istraživačkih Društava. Podmladak je sarađivao sa Biološkim istraživačkm društvom Josif Pančić, Mladim istraživačima Beograda, Mladim istraživačima Bačke Topole, Društvom mladih istaraživača Tibor Sekelj iz Subotice, Mladim istraživačima Čučuge i dr. Takođe, Podmladak ima i odličnu saradnju sa Biološkim fakultetom, Zavodom za zaštitu prirode Srbije, Policijskom upravom Valjevo, Šumskom upravom Boranja i mnogim drugim organizacijama i institucijama.
Podmladak sprovodi i druge zanimljive projekte, poput popunjavanja upitnika na temu " Stari običaji života na selu " na terenima Valjevskih planina i Durmitora sa ciljem čuvanja i upoznavanja dece sa nacionalnom tradicijom i kulturom. Često se organizuju tribine i izložbe, jednom godišnje izdaje Bilten, koji prezentuje aktivnosti Podmlatka u toku jedne godine. Podmladak danas broji preko 40 članova, učenika osnovnih škola.
