Koji su preduslovi za uspešnu primenu nove Strategije za reformu pravosuđa? 
21. juna u Palati Srbija, održan je VII Evropski pravni i politički forum u partnerstvu GIZ Projekta za pravnu reformu u Srbiji i Ministarstva pravde i državne uprave Republike Srbije. Forum je otvorio diskusiju o nacionalnoj Strategiji za reformu pravosuđa (2013 - 2018) i pet stubova ove strategije kao i diskusiju o stvaranju neophodnih uslova za njenu uspešnu primenu. Forum je okupio preko 150 predstavnika pravosudnog sistema Republike Srbije kao i međunarodne i regionalne stručnjake u ovoj oblasti. Danilo Nikolić, državni sekretar u Ministarstvzu pravde i državne uprave Republike Srbije, izrazio je nadu da će Strategija biti usvojena u izvornom obliku jer je ona rezultat šireg konsenzusa za pronalaženje rešenja u pravosuđu. Ambasador Kraljevine Holandije u Republici Srbiji, Laurent L. Stokvis je naglasio prioritete pristupnih pregovoračkih poglavlja 23 i 24 dodavši da će poglavlja o pravosuđu biti prva otvorena i verovatno će zahtevati najduži period do zatvaranja. U svom izlganju, ambasador Savezne Republike Nemačke u Republici Srbiji, Heinz Wilhelm istakao je da će Nemačka nastaviti da podržava Srbiju na polju reforme pravosuđa i naglasio potrebu da se u reformski proces uključe predstavnici civilnog društva i javnosti kao i da se problemi poput preopterećenosti sudova moraju rešavati. Od postojećih pet stubova i ključnih ciljeva Strategije, a to su: nezavisnost, nepristrasnost i kvalitet pravde, stručnost, odgovornost i efikasnost, Čedomir Backović, pomoćnik ministra pravde i državne uprave, podsetio je da je nezavisnost pravosuđa najvažniji stub Strategije. S tim u vezi, pitanje isključenja Narodne skupštine iz procesa izbora: predsednika sudova, sudija, javnih tužilaca, zamenika javnih tužilaca kao i članova Visokog saveta sudstva i Državnog veća tužilaca potaklo je različite stavove. Dušan Bratić, advokat smatra da bi se isključenjem parlamenta iz procesa odabira pravosudnih funkcija negativno uticalo na vladavinu prava i ravnotežu između suskog i zakonodavnog nivoa vlasti. Dražen Bošnjaković, bivši ministar pravosuđa Republike Hrvatske naglašava da se u Republici Hrvatskoj parlament nije u potpunosti odrekao uloge u izboru nosilaca pravosudnih funkcija. Sa druge strane bivša ministarka pravosuđa Rumunije Monica Luisa Macovei smatra da narodni poslanici ne treba da učestvuju u odabiru sudija. Kada je u pitanju isključenje predstavnika zakonodavne i izvršne vlasti iz članstva u Visokom savetu sudstva i Državnom veću tužilaca, Sven Marius Urke, međunarodni stručnjak pravni savetnik u Visokom sudskom tužilačkom veću Bosne i Hercegovine smatra da saveti moraju da budu mešoviti i da se pokazalo kao veoma pozitivno iskustvo sa mešovitim savetima i članstvom pravnika koji su se pokazali veoma korisnim. U Sloveniji se parlament izjašnjava o predloženim kandidatima za sudije, ali je izbegnuto " neprimereno političko uplitanje ", naveo je ministar pravosuđa Slovenije Aleš Zalar. Milan Škulić, profesor Pravnog fakuleta, Univerziteta u Beogradu, mišljenja je da treba odvojiti funkcije republičkog i javnog tužioca i funkcija predsednika Državnog veća tužilaca. 
U okviru drugog stuba ili načela Strategije za reformu pravosuđa pod nazivom Nepristrasnost i kvalitet pravde forum je otvorio dva pitanja: pitanje značaja i uloge domaće sudske prakse u uniformnoj primeni prava i pitanje koje se odnosi na značaj i ulogu međunarodne sudske prakse u cilju zaštite i ostvarivanja osnovnih ljudskih i manjinskih prava. 
Neujednačenost sudske prakse je jedan od problema na koji se osvrnula Branislava Apostolović, sudija Apelacionog suda u Novom Sadu. Prema njenom mišljenju, Strategija mora predvideti mehanizme za ujednačavanje sudske prakse na celoj teritoriji Srbije na efikasan način što utiče na suđenje u razumnom roku. Dodala je takođe, da je potrebna izmena normativnog okvira i sudskog poslovnika kao i da je potrebno da se uveća značaj i uloga Vrhovnog kasacionog suda koji treba da obavlja i svoju kasacionu nadležnost nadležnost ujednačavanja sudske prakse. 
Vesko Krstajić, sudija Vrhovnog kasacionog suda smatra da nedostaju odgovarajući zakonski instrumenti za kvalitetno ujednačavanje sudske primene prava ili sudske prakse. Naglasio je neophodnost izmene nadležnosti Vrhovnog kasacionog suda i proširene mogućnosti za intervencije. Isto tako smatra da je neophodno da sudijama budu dostupne sve sudske odluke. 
Slavoljub Carić, pomoćnik ministra pravde i zastupnik Srbije pred Evropskim sudom za ljudska prava smatra da bi se usvajanjem Strategije moralo rešiti pitanje jednoobraznog postupanja sudova kako bi se ustanovio jedan efikasan mehanizam u krivičnoj, građanskoj, upravnoj materiji. Carić je takođe pojasnio da se Evropski sud za ljudska prava ne bavi činjeničnim i pravnim pogreškama domaćih sudova već da samo upoređuje sudske odluke u slučaju očigledne proizvoljnosti, dodavši da je postojanje različitih odluka stalna karakteristika pravnih sistema u kojima postoji mreža sudova različitih nadležnosti. 
O iskustvima Republike Hrvatske u pogledu mreže sudova, bivši ministar pravosuđa Dražen Bošnjaković je kazao da je vrlo važno ustrojiti jednu dobru mrežu sudova. Kao primer navodi da se broj prvostepenih opštinskih sudova smanjio sa 128 na 67. Od 67, samo 35 sudi u kaznenim postupcima. Takva mreža je olakšala praćenje ujednačenosti sudske prakse u Republici Hrvatskoj. 
Pitanje stručnosti kao treći stub ili načelo u Strategiji definisano kao pravosudni sistem u kojem se na sveobuhvatan organizovan način sprovodi stručno usavršavanje i obuka, stiču i usavršavaju teorijska i praktična znana i veštine nosilaca pravosudnih funkcija i sprovodi obuka sudijskih i tužilačkih pomoćnika i pripravnika otvorilo je dva momenta, obaveznu stalnu obuku za sve nosioce pravosudnih funkcija i Pravosudnu akademiju kao obavezan uslov ulaska u pravosudnu profesiju. 
Naglašena je potreba jačanja kapaciteta Pravosudne akademije i svakako prepoznata potreba za stručnim usavršavanjem. Međutim pitanje obaveznosti kontinuirane obuke i da li ona može da postoji i koliko je ona dobra, ostaje otvoreno. 
Nenad Vujić, direktor Pravosudne akademije, podsetio je da stručnost garantuje i uspeh kod efikasnosti a ujedno doprinosi i nezavisnosti i da će pitanje o stručnosti u pregovorima, biti među ključnim u Poglavlju 23. Jedan od osnovnih prioriteta Evropske unije je stručno usavršavanje u pravosuđu, obaveznost kontinuirane obuke i obaveze zemalja članica da prave institucije za obuku u pravosuđu. 
Ljubica Milutinović, sudija Vrhovnog kasacionog suda dodala je da postoji potreba za organizovanjem stručnih savetovanja. Kao primer, apelacioni sudovi prema njenom mišljenju treba da organizuju zajedničke sednice radi razmatranja i usaglašavanja stavova o problemima koji nastaju u primeni prava. Isto tako, naglasila je da je država dužna da omogući određeno usavršavanje te pozdravlja saradnju sa pravnim fakuletima i pravnim klinikama čije kapacitete treba jačati. 
