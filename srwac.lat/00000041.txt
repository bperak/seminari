Od prvog minuta crno-beli su želeli da namernu svoj stil i uspeli su u tome. Visokim presingom na 30 - 40 metara od protivničkog gola nisu dozvolili rivalu da diše, tako da se najveći deo napada Rumuna završavao na njihovoj polovini. Igrači Partizana trudili su se da u napadu što manje drže loptu u nogama, da traže jednostavna rešenja i da konstantno vreše pritisak na protivnički gol. 
Nikola Ninković, Miloš Jojić i Saša Ilić odlično su spajali linije tima. 
Partizanu je bilo potrebno nešto više od pola sata igre u Ptuju da do kraja nadmudri odbranu Petriolula, ekipe koju sa klupe vodi nekadašnja zvezda Kosmin Kontra. Saša Ilić je na svoj način uposlio Predraga Luku, ofanzivni fudbaler parnog valjka izbio je sam ispred golmana, fintom ga obišao i rutinski pogodio mrežu 1:0. 
Nastavio je šampion Srbije sa atacima ka protivničkom golu. Ređali su se napadi i prilike, ali i izmene Rašovića. Prvo je Aleksandar Mitrović zamenio Nemanju Kojića, Nikola Ninković je ustupio mesto Stefanu Šćepoviću, Vojislav Stanković je ušao umesto Ivana Ivanova, Darko Brašanac je poslednjih 20 minuta igrao umesto kapitena Ilića. 
Izašao je i strelac Luka, pa je i Dejan Babić dobio priliku. U poslednjem minutu ušli su Danilo Pantić i Nemanja Petrović. 
Kako se duel bližio kraju Rumuni su bili sve nervozniji, a po svojoj prgavosti ostali su upamćeni u poslednjem kolu prvenstva Rumunije kada su se sukobili sa igračima Gaz Metana. Tada je došlo do opšte tuče na terenu, a golman Petrolula Mirčea Bornesku je čak dva puta ujeo protivničkog igrača Taera Al Bavaba. 
Ovaj put nije bilo tuče, iako je malo nedostajalo za tako nešto. 
Igrači iz Ploeštija postali su preterano grubi, a to je najbolje na svojoj koži osetio Mitrović. Na sreću sve se završilo u najboljem redu. 
Narednu, a ujedno i poslednju proveru u Pohorju, šampion Srbije imaće protiv ukrajinskog Metalista iz Harkova. 
