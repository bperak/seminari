Sledeći aksiom, koji je za mene bio pravo otkriće je sledeći, a prevešću ga na svoj jezik:
MI SMO ODGOVORNI ZA KOMUNIKACIJU KOJU VODIMO
Koliko puta vam se desilo da nekom nešto iz najbolje namere kažete, a da za uzvrat dobijete potpuno neočekivanu reakciju poput ljutnje, odnosno osoba pruži izvesnu količinu otpora na ono što ste izrekli?
Da povežemo to sa onim novim saznanjima o funkcionisanju mozga o kojima je bilo reči. Osoba svakako u tom slučaju automatski reaguje reptilskim mozgom, jer se iz nekog nama nevidljivog razloga osetila ugroženom, ne fizički, kako je reptilski mozak za vreme dinosaurusa navikao, već ste verovatno ugrozili i doveli u pitanje nečiji stav, uverenje ili vrednost. Uverenja i vrednosti pripadaju našoj dubinskoj strukturi, te svojom komunikacijom ste verovatno nekog uboli tamo gde je osetljivo. Takođe smo saznali da uvažavanjem nečijih uverenja i vrednosti, zapravo poštovanjem različitosti u komunikaciji, mozak automatski dobija svoju dozu srećnih i opuštajućih hormona, te je upravo to pravi recept ukoliko želite kvalitetnu i uticajnu komunikaciju. Međutim, mi zapravo uglavnom nismo ni svesni da svojim izjavama dovodimo nečije vrednosti i uverenja u pitanje Daću vam jedan lični primer, da bi vam bilo jasnije.
Jednom prilikom moj dragi mi je prepričavao nekakvu konfliktnu situaciju koja mu se dešavala na poslu. Sve sam ja to lepo saslušala i onda dala svoj mudri komentar u jednoj kratkoj rečenici - Potreban ti je plan B. Na to sam dobila odgovor - Neću više sa tobom da pričam o poslu. Ja u čudu, šta se dešava, nisam rekla ništa uvredljivo, samo sam htela da pomognem???
Naravno, sinulo mi je tek kad sam prošla kroz nlp komunikacione veštine, a počeo je da mi se javlja odgovor kad sam se suočila sa ovim gore aksiomom. Ja sam odgovorna za reakciju koju dobijam u komunikaciji Nemate pojma koliko puta sam se saznajući nove stvari, lupala po čelu prisećajući se ovakvih trenutaka koje svako od nas sigurno ima u istoriji svoje komunikacije.
Šta sam zapravo uradila u konkretno navedenoj situaciji? Jednostavno sam omalovažila nečiji trud i rad na planu A, odbacivši ga u jednoj rečenici. Nisam pokazala razumevanje, niti sam se usaglasila sa sagovornikom, nego sam kao iz puške izbacila mudro rešenje koja je zapravo trebalo da pokaže kako sam ja mnogo pametna.
Ukoliko prihvatite odgovornost za komunikaciju koju vodite i shvatite da je potrebno prvo uvažiti i poštovati sagovornika, šta god on pričao i koliko god se mi sa sagovornikom ne slagali, doživećete otkrovenje i postaćete mnogo uticajniji u komunikaciji. Da li je potrebno da vam kažem, da moj dragi sada sa zadovoljstvom i sve češće priča o svom poslu sa mnom i da neprimetno prihvata moje sugestije i ideje? Zapravo, većini ljudi je potrebna vaša empatija, više nego da im iznosite svoje mudre savete i dajete instrukcije šta da rade. Ne zaboravite, svi u sebi nosimo odgovore na pitanja koje nas muče, te je najbolje druge za početak pažljivo slušati.
