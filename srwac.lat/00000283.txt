Pretraga
Languages
Zamislite sledeću situaciju Nalazite se u Londonu, a subota je I pitate se: Koji je najbolji mogući način da se provede jedno naizgled obično prepodne, u gradu koji ima toliko toga da ponudi?... Da li ste raspoloženi za jedno nezaboravno šoping iskustvo?... Ali dok će se neki odmah uputiti ka ulici Oxford i provesti sate i sate u prodavnicama poznatih svetskih brendova, neki će možda poželeti malo drugačiji doživljaj
Portobello market je svakako jedna od najpoznatijih uličnih pijaca, ne samo u Londonu, nego u celom svetu. Smeštena u zapadnom delu britanske prestonice, ona predstavlja samo srce Nothing Hill-a, sada prestižnog dela grada koji su prvobitno naselili došljaci iz Južne Amerike i sa Kariba. Zahvaljujući njima, i sama pijaca ostavlja utisak kao da ste zalutali u neku od trgovačkih ulica na primer u Boliviji, Panami ili čak možda na nekom udaljenom karipskom ostrvu.
Antikviteti su najverovatnije ono što je pijacu Portobello učinilo čuvenom, ali tu se takođe može naći još mnogo toga. Osim slika, starih mapa sveta, knjiga, posuđa, nakita i polovne odeće, stanovnici Londona i turisti ovde mogu kupiti i sve ostalo što se nudi na drugim pijacama. Dakle, ako se setite da su vam možda potrebne baterije, novčanik, ili nešto drugo, neka vas atmosfera u ulici Portobello ne zavara. Već duže vreme roba novijeg datuma, na tezgama ili u prodavnicama, predstavlja sastavni deo pijačne ponude. Isto tako, veliki izbor svežeg voća i povrća je ono zbog čega ljudi iz svih krajeva Londona vikendom požure u pravcu Nothing Hill-a.
Ukoliko ogladnite i poželite da nešto prezalogajite, a nemate ništa protiv da to bude s nogu, u susret će vam izaći gomila uličnih prodavaca hrane koji istu pripremaju na licu mesta, u ogromnim tiganjima. Ako ste ipak više za varijantu predaha u nekom od restorana, svakako će vam biti potrebno malo sreće da ugrabite slobodno mesto. Ipak, kao i svaki Hedonista, budite pozitivni i pokušajte sa sledećim imenima: Portobello Gold Pub, Earl of Lonsdale Pub, Kitchen Pantry i Beach Blanket Babylon. Prva dva restorana se nalaze u samoj Portobello ulici, Kitchen Pantry je ljupka kafeterija smeštena u jednoj od okolnih uličica, a Beach Blanket Babylon, koji je takođe u blizini, već duže vreme predstavlja jedan od najprestižnijih restoran-barova u Londonu. Jedinstven dizajn, zanimljiv izbor jela i pića i sama atmosfera, učiće dan proveden na Nothing Hill-u zaista nezaboravnim.
Ono što se nalazi u gotovo svakom priručniku za planiranje putovanja, a gde je spomenuta Portobello pijaca, jeste njeno radno vreme:
Dođite oko 9 h, najkasnije 10 h. Pre ovog vremena, pijaca je uglavnom potpuno prazna. Gužva se pravi oko 11:30 h i traje celog dana, odnosno do 4 h, 5 h, kada većina uličnih prodavaca polako počinje da se pakuje i da odlazi.
Dakle, ukoliko volite da putujete i da otkrivate nova interesantna mesta, a pri tom sa svakog putovanja obavezno donesete poneku unikatnu sitnicu, Portobello pijacu u Londonu nikako ne smete zaobići. Još ako poslušate naš dobronameran savet koji se odnosi na vreme dolaska, moći ćete da na miru pronađete upravo ono što nedostaje vašoj kolekciji putnih uspomena. A kada ljudi oko 11 h, 12 h počnu da se sa svih strana slivaju u ulicu Portobello, vi ćete bez žurbe moći da pogledate da vam nešto nije slučajno promaklo, uživajući u veselom žamoru i prijatnoj atmosferi.
