Tokom prvih pet meseci i 18 dana juna na sva četiri površinska kopa Kolubare proizvedeno je 13,20 miliona tona uglja, odnosto 4,5 odsto više od planom predviđenih količina, koje su za ovaj period iznosile 12,61 miliona tona.
Ukoliko komentarišemo samo mesec jun, tj. Prvih 18 dana, rudari su prebacili plan za 9,29 posto, a otkopano je 1.194.174 tone uglja. Neophodno je naglasiti da je u ovom mesecu u toku remont dva ugljena sistema, koji su van proizvodnog procesa. Reč je o ugljenom BTU sistemu, gde radi rotorni bager glodar 7 na Polju D i ugljenom BTU sistemu (glodar 4 mali) na Polju B. Investicione opravke ova dva ugljena sistema trajaće duže od uobičajenog, zbog dodatnih radova na oba rotorna bagera. S obzirom da će ova dva sistema biti van proizvodnog procesa 35 umesto 25 dana, planirano je da se proizvodnja uglja, tokom ovog perioda obezbedi radom bagera glodar C700 na Polju B, koji će biti uključen u proizvodnju od 1. jula i radiće 10 dana, dok ne budu završene remontne aktivnosti na ova dva bagera objašnjava Mihailo Petrović.
Kako navodi naš sagovornik, od početka godine, na površinskim kopovima otkopano je i odloženo oko 31,94 miliona metara kubnih otkrivke, što je skoro četiri odsto niže od plana, koji je iznosio33, 18 miliona kubika. Komentarišući proizvodne rezultate na otkopavanju otkrivke, Petrović naglašava da je na kopu Veliki Crljeni završena proizvodnja otkrivke. Ovaj BTO sistem je premešten na Tamnava-Zapadno polje, formiran i uključen je u proizvodni proces. Ovaj sistem će raditi na selektivnom otkopavanju uglja i otkrivke, čime će znatno biti poboljšana efikasnost rada i obezbeđena veća proizvodnja uglja na Zapadnom polju. Razlozi nižeg procenta proizvodnje otkrivke su nešto slabija proizvodnja na Polju B, koja je 60 odsto od planirane, kao i završetak rada BTO sistema na kopu Veliki Crljeni. Od početka ovog meseca, proizvodnja otkrivke je na 90 procenata, otkopano je i odloženo oko 3,53 miliona kubika.
Na površinskom kopu Polje D od početka godine proizvedeno je nešto više od četiri miliona tona uglja, što je 24 odsto više od plana, a na Tamnava - Zapadu ostvarena je proizvodnja od 5,91 miliona tona lignita, što je za oko 17 odsto iznad plana. Na kopu Polje B tokom prethodnog perioda proizvedeno je 1,18 miliona tona lignita, što je oko 55 posto realizacije plana. Nešto više od dva miliona tona crnog zlata iskopano je na kopu Veliki Crljeni, čime je relizovano blizu 95 procenata bilansa.
Podbačaj proizvodnje uglja na Polju B je očekivan. Na ovom kopu ušli smo u veoma složenu tehnološku situaciju otkopavanja, iz razloga što seosko groblje u Baroševcu još nije iseljeno, što znatno otežava način i uslove otkopavanja uglja. Razlika, do planom predviđenih količina uglja koja nije ispunjena na Polju B, proizvedena je na Polju D, gde je kao iznuđeno rešenje, bila forsirana proizvodnja lignita. Kada je reč o otkopavnju uglja na kopu Veliki Crljeni, svesno je potiskivana proizvodnja na ovom kopu, a forsirana na kopu Tamnava-Zapadno polje. Ugalj sa kopa Veliki Crljeni koristi se za homogenizaciju i popravljanje kvaliteta uglja sa Zapadnog polja, a ostvarena proizvodnja na ovom kopu bila je sasvim dovoljna za bilansirane količine tokom prethodnog perioda.
Na kopovima Polje D i Tamnava-Zapadno polje, od početka godine, ostvareni su prekoplanski rezultati i na otkopavanju otkrivke. Rudari Polja D otkopali su i odložili nešto više od 11,45 miliona kubika otkrivke, čime su plan za ovaj period premašili za skoro 14 procenata. Na Zapadnom polju otkopane su najveće količine otkrivke od oko 14,94 miliona kubika, što je 27,47 procenata iznad plana.
Zbog ranije navedenih problema sa uslovima otkopavanja na Polju B, proizvodni rezultati na otkopavanju otkrivke su ispod planom predviđenih količina. Od početka godine, otkopano je nešto više od četiri miliona kubika čvrste mase. Na ovom kopu radi se na novim rekonstrukcijama BTO sistema. Problem koji se pojavio na spoljašnjem odlagalištu BTO sistema sa klizištem, iznudio je drugačiju tehnologiju. U narednom periodu očekuje se stabilizacija proizvodnje na Polju B i podizanje proizvodnih rezultata ovog kopa. Od početka godine do maja, kada je završena proizvodnja otkrivke na kopu Veliki Crljeni otkopano je nešto iznad 1,51 miliona kubika čvrste mase.
Za stabilnost proizvodnog procesa, naročito tokom zimskog perioda, tokom godine na kopovima RB Kolubara rade se redovne investicione opravke proizvodnih kapaciteta. O trenutnim aktivnostima, planovima i problematici remontnih poslova, Petrović je rekao:
Remonti svih sistema za proizvodnju uglja na kolubarskim kopovima biće završeni tokom jula. Trenutno su u toku remonti ugljenog BTU sistema Polja D (rotorni bager glodar 7) i BTU sistema Polja B (glodar 4 mali). Remont ova dva sistema trajaće duže od uobičajenog zbog dodatnih radova na oba rotorna bagera, a planirano je da u proizvodni proces ponovo budu uključeni 10. jula.
Do kraja godine, planirani su remonti sistema za proizvodnju otkrivke, dva na Tamnava-Zapadu, dva na Polju D i tri na Polju B. Osnovni problem u cilju ostvarenja planirane dinamike remonata koja je planirana na početku godine, je nabavka delova i potrebnog materijala.
Zbog toga smo morali da odložimo početak pojedinih remonata, recimo radova na Petom BTO sistemu Polja D, gde je neophodna kompletna rekonstrukcija napajanja i upravljanja na odlagaču 6.
Nabavka nove opreme je u proceduri i početak remontnih aktivnosti morali smo da odložimo sa jula na septembar i nadamo se da će oprema do tada biti nabavljena. Za realizaciju investicionih opravki ostalih BTO sistema u toku je realizacija nabavki potrebnih delova i opreme za izvođenje radova.
Kako naglašava naš sagovornik, klizište koje se aktiviralo u zoni spoljašnjeg odlagališta BTO sistema Polja C, izazvalo je dodatne probleme u radu i komunikaciji na kopovima Polje B i Polje D.
Zbog delovanja klizišta, neophodno je pristupiti formiranju nove lokacije za odlaganje otkrivke BTO sistema, kao i pripremi dokumentacije za izmeštanje infrastrukturnih objekata, lokalnog puta Baroševac - Junkovac i 35 KV dalekovoda Rudnik 5 i Rudnik 6, koji treba da se postave na konačne pozicije, kao i projektovanje nove lokacije za trafo-stanicu Zeoke 2. Svi navedeni poslovi bili su planirani u predlogu izmene i dopune prostornog plana Kolubarskog ugljenog basena, međutim, aktivacija klizišta znatno je ubrzala aktivnosti na projektovanju i planiranju prostora za spoljašnje odlagalište u zoni Turija u Junkovcu. Za objekte i domaćinstva koji su u zoni klizišta, ukupno 11, koji su iseljeni, u toku je procedura procene vrednosti od strane Gradskog zavoda za veštačenje Beograd. Prvi rezultati procene biće gotovi ovih dana, a nakon toga, će uslediti kompletna isplata vlasnicima domaćinstava koji se saglase sa procenom. Ukoliko neki od vlasnika budu imali primedbe na procenu, biće im isplaćen avans od 50 procenata od vrednosti procene. Predlogom izmena i dopuna prostornog plana, čije ozvaničenje se očekuje krajem jula, predviđene su i druge aktivnosti u ovom području. Reč je o nastavku utvrđivanja opšteg interesa i za ostalih 26 domaćinstava koja su obuhvaćena predlogom, u cilju obezbeđivanja prostora za spoljašnje odlagalište Turija.
Kako na kraju razgovora za list Kolubara ističe Mihailo Petrović, analizirajući dinamiku proizvodnje u prethodnom i sagledavajući prilike za naredni period, može se očekivati da će rudari najvećeg proizvođača lignita u Srbiji i u ovoj godini ostvariti proizvodne rezultate na nivou planiranih količina. Predviđeno je da bude iskopano 29.971.000 tona uglja i 63.850.000 kubika otkrivke, što će, sudeći prema dosadašnjim aktivnostima biti i ostvareno.
