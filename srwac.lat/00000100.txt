Yamaha nastavlja sa obnavljanjem stereo segmenta: aktuelna serija S bogatija je za tri nova modela nižeg cenovnog razreda, kao i za potpuno novu gamu stereo risivera. Modeli A-S300 i A-S500 kompletiraju ponudu integrisanih pojačala, a odlikuju se već poznatim retro dizajnom u crnom ili srebrnom finišu, uz karakteristične Yamahine specijalitete kao što su Pure Direct, varijabilni loudness i ToP-ART. Nova pojačala dele veoma sličnu spoljašnjost i unutrašnjost, a primetno je poboljšanje kvaliteta zvučničkih terminala, upotreba kvalitetnih unutrašnjih komponenti i velikih aluminijumskih hladnjaka, kao i ojačanja namenjenih učvršćivanju kućišta. Oba modela opremljena su sa šest linijskih ulaza (uključujući gramofonski) i dva izlaza, terminalima za A i B zvučnike, izlazom za slušalice i sabvufer, kao i portom za povezivanje iPod postolja. Deklarisana snaga iznosi 60 vati po kanalu za model A-S300, odnosno 85 vati po kanalu za A-S500.
Novi Stereo risiveri predstavljaju sprave na koje se možda najduže čekalo, ali strpljenje se isplatilo. Novi R-S300, R-S500 i R-S700 odlikuju se zaista sjajnim dizajnom i velikim mogućnostima, što podrazumeva najmanje pet linijskih ulaza i dva izlaza, gramofonsko pretpojačalo, A i B zvučničke terminale, kao i mogućnost priključenja iPod-a ili aktivnog sabvufera. Dodatno, najsnažniji model opremljen je pozlaćenim ulazima i ima mogućnost priključenja odvojenog pretpojačala, odnosno izlaznog pojačala, a opcija CD Direct Amp maksimalno skraćuje putanju signala i isključuje sva nepotrebna kola, uključujući i displej. FM / AM tjuner opremljen je RDS funkcijom i ima mogućnost memorisanja do 40 radio-stanica. Novi risiveri raspolažu snagom od 50, 75 i 100 vati respektivno, u punom frekvencijskom opsegu i pri otporu od 8 oma. Svi novi stereo modeli će se naći u 4 Audio salonima tokom oktobra.
Za tekuću sezonu KEF je pripremio dva noviteta - u pitanju su nove serije Q i T. Popularna serija Q u najnovijem izdanju donosi brojne izmene, počevši od potpuno promenjenog vizuelnog identiteta. Predstavnici Q serije sada se odlikuju uglastim formama, oštrim linijama i pretećim crnim frontom bez obzira na boju ostatka kabineta. Poznate Uni-Q jedinice su revidirane u cilju pružanja još boljeg zvuka i preciznije prostorne separacije, a nove aluminijumske membrane bas drajvera opremljene su patentiranim Z-flex vešanjem. Skretnice, jednostavne topologije i optimalnog kvaliteta, omogućavaju transparentan zvuk i besprekorno glatku tranziciju. Q serija sastoji se od ukupno devet modela - tri podnostojeća, dva regalska, dva centralna, jednog dipolarnog surround zvučnika i jednog sabvufera - i biće ponuđena u bojama engleske trešnje, crnog hrasta i evropskog oraha.
Drugi novitet stiže u vidu T serije, koja pripada sve popularnijim zvučnicima za smeštanje uz tanke LCD ili plazma ekrane. Serija se sastoji od dva surround modela, dva centralna zvučnika i jednog sabvufera, koje je moguće kupiti zasebno ili u kompletima T105, T205 i T305. Za T seriju razvijene su potpuno nove jedinice tankog profila, kako bi ukupna debljina kabineta bila zadržana na samo 35 milimetara. Visokotonci su opremljeni usmerivačima zvučnih talasa, koji su poznati od ranije, a dizajn cele serije se potpuno uklapa sa modernim TV panelima.
Britanski PMC odlučio je da obeleži desetogodišnjicu proizvodnje modela TB2 i FB1 na najlepši mogući način - predstavljanjem ekskluzivne Signature serije pomenutih zvučnika. Modifikovane verzije biće proizvedene u ograničenoj seriji, sa završnom obradom u Palissandre Rose finišu. Oba modela koriste iste zvučničke jedinice - Solonex visokotonac i bas prečnika 165 milimetara, koji na većem modelu, zahvaljujući dužem ATL (Advanced Transmission Line) kanalu, pruža ekstenziju najnižih tonova do 28 herca, što ga čini pogodnim za veće prostorije. Unapređenu skretnicu podešavao je lično Pete Thomas, osnivač kompanije, koji tvrdi " da su ovo najbolji TB2 i FB1 modeli do sada ". Šlag na torti predstavlja produžen garantni period za Signature zvučnike, koji iznosi 10 godina. Modeli TB2i Signature i FB1i Signature se u 4 Audio salonima očekuju krajem godine.
Jedan od vodećih svetskih proizvođača slušalica, nemački Sennheiser, predstavio je nove modele popularne serije 500. HD 518, HD 558 i HD 598 baziraju se na patentiranoj E. A. R. (Eargonomic Acoustic Refinement) tehnologiji, koja pomaže u usmeravanju zvučnih talasa direktno u ušnu školjku. Za vrhunski kvalitet zvuka zadužene su napredne Duofol membrane s minimalnim stepenom izobličenja, kao i optimizovani neodimijumski magneti, koji omogućavaju izuzetnu dinamiku. Frekventni opseg novih modela prevazilazi granice ljudskog sluha, a vrhunski HD 598 ima T. H. D. izobličenje manje od 0,1 procenat. Dodatno, " Sound Reflector " tehnologija kod HD 558 i HD 598 omogućava potpun doživljaj prostornosti zvučne slike. Za izradu je korišćena anti-rezonantna plastika, aluminijum i koža, sa jastučićima koji su presvučeni velurom i pozlaćenim priključcima. Novi modeli će se naći u prodaji u novembru.
Sennheiser je predstavio dva nova modela namenjena profesionalnim gejmerima. Iako ovaj proizvođač još od ranije ima seriju namenjenu ljubiteljima kompjuterskih igara, modeli PC-163D i PC-333D ističu se brojnim novim mogućnostima. Pre svega, oba modela podržavaju 7.1 surround zvuk zahvaljujući implementiranom Dolby Headphone sistemu, a Noise Canceling obezbeđuje čiste i jasne dijaloge. Ipak, najveći adut ovih slušalica predstavlja 3 D G4ME eksterna zvučna karta, koja se priključuje na USB ulaz računara, a stiže u paketu sa slušalicama. Slabiji model je otvorenog dizajna, što osigurava veliki komfor prilikom dugačkih gejming partija, težina je 200 grama, a frekvencijski opseg 15 herca do 23 kiloherca. Snažniji PC-333D se odlikuje zatvorenim cirkumauralnim dizajnom, sa jastučićima koji potpuno obuhvataju uši. Težina ovog modela iznosi 255 grama, uz opseg od 14 Hz - 22 kHz. Oba modela opremljena su kablovima ukupne dužine 3,5 metara, a o kvalitetu izrade suvišno je trošiti reči - upotrebljeni materijali su izuzetnog kvaliteta, a skuplji model je dodatno oplemenjen metalnim komponentama i kožnim oblogama jastučića.
Bose je predstavio novu generaciju all-in-one sistema kućnog bioskopa, na čelu sa modelom V35. Novi model je baziran na Bose Unify tehnologiji, koja omogućava veoma jednostavno podešavanje i upotrebu sistema u celosti, kao i lako upravljanje brojnim sofisticiranim funkcijama. Centralna jedinica dozvoljava priključivanje do šest dodatnih HD video i audio izvora, a prisustvo integrisanog postolja za iPod i FM tjunera se podrazumevaju. Sistem zvučnika sastoji se od četiri satelita sa mogućnošću višestrukog usmeravanja, centralnog kanala i sabvufera, dok je daljinski upravljač opremljen ekranom i mogućnošću kontrole drugih uređaja.
Britanski Monitor Audio predstavio je novu generaciju zvučnika serije Bronze. Novi modeli nose oznaku Bronze BX, a prvo što upada u oči je znatno poboljšan dizajn u odnosu na prethodnike, kao i vizuelno približavanje skupljoj seriji Silver RX. Sa tehničke strane, BX predstavlja mešavinu uspešnih rešenja iz serije BR i naprednih tehnologija iz Silver RX, pa čak i Platinum modela. Zvučničke jedinice su opremljene osovinama koje su učvršćene na zadnjoj strani kabineta, što sprečava pomeranje drajvera i umanjuje vibracije. Novi C-CAM visokotonac je još osetljiviji i pruža veći frekvencijski raspon - preko 30 kiloherca - a smešten je u zasebno, izolovano kućište. Mid / bas jedinice su takođe izrađene u C-CAM tehnologiji, dok su bas drajveri oplemenjeni FEA (Finite Element Analysis) optimizacijom, koja omogućava precizniji i dublji bas. Tu su i HiVeII bas refleks portovi, a izgled i besprekorna završna obrada kabineta donose duh skupljih serija. Serija Bronze BX sastoji se od ukupno sedam modela, koji će biti dostupni u finišu od imitacije drveta oraha, hrasta i ruže, kao i u crnoj boji.
Nova serija Mission zvučnika, pod oznakom MX, ima zadatak da pruži kvalitetan zvuk po pristupačnoj ceni. Serija se sastoji od ukupno osam modela - tri podnostojeća, dva regalska, dva centralna i jednog surround zvučnika. Glavni dizajner nove serije, Peter Comeau, tvrdi da MX modeli predstavljaju esenciju Mission filozofije, koja podrazumeva audiofilski zvuk po prihvatljivim cenama. Takođe, meseci finog podešavanja putem slušnih testova omogućili su stvaranje upečatljivog zvuka, koji pruža uživanje u svakom muzičkom žanru. Na vrhu nove game nalaze se MX 5, trosistemski podnostojeći zvučnici sa ukupno tri jedinice prečnika 165 milimetara i tekstilnim visokotoncem prečnika 25 milimetara, što je dovoljno za frekvencijski opseg od 40 herca do 20 kiloherca. Svi modeli će biti izrađivani u finišu od imitacije drveta ruže, oraha ili trešnje, kao i u crnoj boji.
Obnavljanje NAD-ove stereo ponude se nastavlja: prvi model sa brojem 6 na kraju bio je C 326 BEE, zatim je usledio maleni C 316 BEE, a sada su tu integrisano pojačalo C 356 BEE i tjuner C 426. Logično, oba modela predstavljaju naslednike nekadašnjih C 355 BEE i C 425, a odlikuju se dizajnom uklopljenim u aktuelni NAD-ov vizuelni imidž, kao i poboljšanjima " ispod haube ". Očekivano, integrisano pojačalo C 356 BEE opremljeno je PowerDrive kolom za stabilniju isporuku snage i Soft Clipping tehnologijom, koja onemogućava preopterećenje sistema. NAD po prvi put u ovoj kategoriji nudi i modularni dizajn (MDC - Modular Design Construction), pa je tako C 356 BEE moguće naknadno opremiti gramofonskom sekcijom PP 375, a očekuje se i predstavljanje modula drugačije namene. Iz ugla tehničkih karakteristika, novi integralac pruža kontinualnu snagu od 80 vati po kanalu na 8 oma, u punom frekvencijskom opsegu, dok je vrednost THD izobličenja ispod 0,009 %. Na zadnjoj strani nalaze se terminali za dva para zvučnika, kao i 7 linijskih ulaza i 2 izlaza, a prednji panel sadrži 3,5 - mm ulaz za medija plejer i izlaz za slušalice. C 356 BEE je moguće koristiti kao pretpojačalo ili izlazno pojačalo, za šta su zadužena dva pre-out izlaza i jedan main-in ulaz sa zadnje strane.
Drugi novitet je FM / AM tjuner C 426, opremljen komponentama visokog kvaliteta u cilju što boljeg prijema i što kvalitetnijeg zvuka sa radija. Pretraga se obavlja pomoću kružnog enkodera, a podržano je ukupno 40 memorijskih mesta. Podrazumevano, prisutni su RDS PS i Radio-text sistemi, a stanice je moguće naknadno imenovati po želji. Na kraju, rešena je i boljka starijih NAD uređaja u vidu preterane potrošnje u standby režimu, pa tako novi C 356 BEE i C 426 u stanju mirovanja troše manje od 0,5 vati struje.
