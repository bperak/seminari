S vako ko je imao priliku da se susretne i popriča sa Slađanom Mitrović slaže se u jednom na prvi pogled, nikada ne biste rekli da se radi o vlasnici jedne od najboljih modnih kuća u Srbiji. Na zakazani intervju, koji je obavljen u prostorijama Pasaža, došla je pravo iz svoje kancelarije, odevena u crno, puštene kose i bez imalo šminke. Govorila je nenametljivo, ali veoma mudro baš kao i sve velike face iz sveta biznisa, svojom pojavom pokazala je da snaga ličnosti leži u njenom poimanju života i sveta oko sebe.
OSTVARENJE AMERIČKOG SNA NA SRPSKI NAČIN Ono što definitivno izdvaja Slađanu Mitrović i njenog supruga i suosnivača kompanije, Vladimira Mitrovića, jeste težnja da se i u onim sigurnim i srećnim vremenima pobegne od osrednjosti. - Tokom studiranja pare smo zarađivali tako što sam ja šila haljine od rumunskog šifona, a moj tadašnji dečko i sadašnji muž ih je prodavao u Knez Mihailovoj ulici. Pošto smo od tog novca sebi mogli da priuštimo odlazak na more, u Vladi se rodila ideja o privatnom biznisu, iako taj pojam 80 - ih godina, kada smo mi počinjali, nije bio isto što i danas. Dakle, privatno preduzetništvo smo shvatili kao neku vrstu eksperimenta, tipa šta-nas-košta-da-probamo. Mi smo kao ekonomisti mogli da se zaposlimo u bilo kojoj firmi, ali smo odlučili da ne idemo putevima naših roditelja.
Sasvim očekivano, i roditelji su bili zatečeni. Posebno Slađanina majka koja nije mogla da se pomiri sa činjenicom da će joj ćerka, nakon završetka Ekonomskog fakulteta, završiti kurs za krojačice kako bi mogla da otvori krojačku radnju. - U novembru 1983. godine otvorili smo krojačku radnju,, Pepeljuga. Butik se nalazio u jednom ajnforu na Korzou i u njemu se prodavala ženska garderoba koju smo osmislile i sašile moje dve drugarice i ja. Nedugo nakon otvaranja, kolekcija je planula, a Vlada i ja smo shvatili da posao moramo da unapredimo, pa smo počeli da predstavljamo robu na Jadranskom sajmu, najpre u Budvi, a potom i u ostalim gradovima eks Jugoslavije.
Danas je tržište surovo i ne prašta greške, stoga naši zaposleni moraju stalno da unapređuju svoja znanje i veštine.
Sve to vreme, Mitrovići su marljivo radili i krojili modele na podu dvosobnog stana, tkaninu farbali u mašinama za veš, a po materijale odlazili u Italiju starom ladom Slađaninog tate. Nakon nekoliko godina, usledila su priznanja i prepoznavanje karakterstične robe. Sredinom 90 - ih, supružnici počinju da grade brend Pasaž, otvaraju radnje i ulažu novac u marketing.
KONSTANTNI RAD NA SEBI - Pozicioniranje brenda je veoma bitno i zbog toga smo snimali spotove u Londonu, Njujorku i na Kubi, a našu modnu kuću promovisale su i mnoge poznate ličnosti. Izlagali smo na mnogim modnim revijama i osvajali nagrade. Danas Pasaž, pored modne kuće, čini i trgovina konfekcijom i štamparija. Imamo predstavništvo u Belorusiji, a i zastupnici smo nekih drugih marki u našim radnjama u Pančevu. Iako važimo za firmu koja zapošljava i članove porodice, svako od naših rođaka zna da posao u Pasažu može dobiti jedino ako je edukovan za određeno mesto i ako konstantno radi na sebi. Danas je tržište surovo i ne prašta greške, stoga naši zaposleni moraju stalno da unapređuju svoja znanje i veštine.
PRAVO VREME JE TVOJE VREME - U skladu sa tim, naša najstarija ćerka je posle završetka Fakulteta organizacionih nauka počela da radi kao PR Pasaža. Na nedavno održanom Sajmu tekstila u Parizu bilo mi je veoma drago kada sam videla da je potpuno očarana tekstilnom industrijom jer je ideja mog supruga i mene da se polako povučemo iz biznisa i kompaniju ostavimo tako da bude prosperitetna i posle nas.
Slađana Mitrović tvrdi da tekstilna industrija nije profitabilna kao neke druge industrijske grane, ali da je,, gotov svako ko se jednom oproba u ženskoj konfekciji. Baš kao što je počela, tako i završava razgovor diskretno, ali razborito i ohrabrujuće: - Svako vreme je teško na svoj način i ni jedan trenutak nije pogodan za započinjanje privatnog biznisa. Zato je jako bitno da mladi ljudi veruju u sebe i svoje kvalitete, da ne odustaju i budu originalni. Ako otvoriš pedesetu pekaru u ulici, velika je verovatnoća da ćeš propasti, ali ako započneš nešto novo, najverovatnije ćeš uspeti. U poslu je najvažnija ideja i upornost kada jednom skočiš u vodu, plivaš kako znaš i umeš dok ne dođe mirno more.
