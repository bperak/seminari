Main menu
Tag Archives: kreme za lice
Većina žena priča da im izgled muškarca nije bitan, da je važna samo dobra duša, a sve se trude da osvoje lepotane. Muškarci su toga svesni, ali često se doteruju na pogrešan način
Sredinom 80 - tih godina prošlog veka, jedan naš lepi mladić, Nenad, koji je radio kao maneken u Parizu, zbog fotografisanja za letnji modni katalog svoju prirodno tamnu, ravnu kosu obojio je u plavo i stavio minival. A onda se, u takvom izdanju, pojavio u Beogradu. Sva njegova rodbina i prijatelji bili su šokirani. Zar i muškarac da farba i uvija kosu? To su tada u našoj zemlji radila samo dvojica trojica pevača, želeći da izblajhanom ili crvenom kosom podignu prašinu u medijima i skrenu pažnju na sebe. Ali normalni muškarci da se farbaju taman posla
Danas se ni ovde, na brdovitom Balkanu, baš niko više ne čudi kad i muškarci farbaju kosu. Stariji to još rade diskretno, tek da sedim vlasima vrate prirodnu boju, a mladi se nonšalantno šepure sa svim mogućim bojama kose, uključujući i ružičastu, narandžastu, ciklama ili zelenu.
Masovna upotreba muškog dezodoransa kod nas je, takođe, iz belog sveta stigla sa velikim zakašnjenjem. Ali, ni mnoge žene, a pogotovo muškarci, još ne znaju kako se pravilno koristi. Smešno je kad neke poznate žene, odgovarajući na novinarska pitanja šta uvek nose u tašni, pored ostalih sitnica koje nabrajaju, kažu i dezodorans. Šta će ženi dezodorans u kafiću, ili u kancelariji?
Dezodoransu je mesto samo u kupatilu, jer se nanosi, isključivo posle kupanja Jedino na čisto telo Velika je greška prskati se dezodoransom po oznojanom telu, ili još gore, preko odeće. Ljudi misle da će time otkloniti neprijatan miris, ali izazivaju suprotan efekat. Kad se udruže mirisi znoja i dezodoransa, to bukvalno ostalim ljudima izaziva glavobolju.
Hajde da zavirimo u kozmetički kutak kakav u kupatilu ima svaki srpski muškarac. Pored četkice i paste za zube, tu su još i pribor za brijanje, losion za posle brijanja, dezodorans i parfem sve to različitih mirisa. To je prva greška, jer pomenuta sredstva za ličnu higijenu treba da budu iste robne marke i istog mirisa, a pogotovo parfem i dezodorans. Druga greška je što naš tradicionalni muškarac ostala sredstva za higijenu i negu (šampon za kosu, penu za tuširanje, kremu koju dvaput godišnje nanosi po potrebi na ruke ili lice) koristi iz istih porodičnih pakovanja kojima se služe i njegova žena i deca, ili roditelji. Trebalo bi da svako ima svoju kozmetiku.
Poslednjih nekoliko godina, čuvene svetske kozmetičke kuće mnogo reklamiraju kolekcije namenjene nezi mlade muške kože. Ali, čak ni većina naših mladića, koji redovno neguju telo u teretani, još nije stekla naviku da kupuje i koristi kreme namenjene svom polu, pa se rađe očešu, i to samo ponekad, o dnevne kreme za lice svojih devojaka ili sestara. Kažu: Vrlo važno, krema je krema. Greška Koža žena i muškaraca nije ista, pa se ne neguje istim sredstvima.
Velika je ponuda muške kozmetike: šampona za kosu, pena za tuširanje, pena i gelova za brijanje, dezodoransa, balzama za posle brijanja, raznih vrsta krema sa biljnim ekstraktima, vitaminima, aminokiselinama, stikova za negu usana, piling-gelova za lice, krema za jačanje odbrambenih mehanizama kože, za samopotamnjivanje, tonirajućih gelova protiv masnih naslaga, tretmana za savršene trbušne mišiće
Nije lako snaći se u tom moru različitih proizvoda, marki i cena. Jedan 22 - ogodišnji momak je bacio novac i završio kod dermatologa, jer je u lokalnom tržnom centru, po preporuci prodavačice, kupio skupe kreme namenjene nezi muškaraca od 50 godina Kozmetiku treba kupovati u apotekama ili u poznatim parfimerijama, gde nam dobro edukovano osoblje uvek pomogne da izaberemo odgovarajuće proizvode.
Odlasci u kozmetičke salone nisu pomodarstvo, jer i muška koža zahteva da bude dobro očišćena i nahranjena preparatima koji će joj vratiti svežinu, tonus, lepu boju Tek onda kada je koža očišćena od mitesera, tragova stresa, pića, cigareta i kreme za negu ispuniće svoju ulogu.
Masaže su korisne i za zdravlje i za lepotu, jer zaista opuštaju, relaksiraju i pomažu u lečenju nekih vrsta oboljenja. Važno je da ih obavlja stručno lice.
Mišljenja žena o depilaciji muškaraca su podeljena. Dok jedne kažu da je muško telo bez malja seksi, ili stvar kulture i lične higijene druge vole dlakave muškarčine. Svaki koji se dvoumi, može da pita svoju devojku ili ženu šta misli o tome.
Gotovo sva sredstva za negu koja koriste žene, treba da koriste i muškarci. Ali, namenjena svom polu, svojim godinama i svojoj vrsti kože. U svetu je to normalno, ali većina naših muškaraca još nema te navike. Čak i oni koji se neguju, najčešće to kriju, zbog predrasuda, zabluda, straha da im se ne rugaju drugovi, roditelji, familija
Muškarci treba da se oslobode i da shvate da time što koriste razne kreme ne gube ništa od svoje muškosti i činjenice da su jači pol.
