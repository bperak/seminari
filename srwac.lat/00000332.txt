Crkva Svetog apostola i jevanđelista Marko - Crkva Svetog Marka nalazi se u centru Beograda u Tašmajdanskom parku. To je jedna od najvećih crkava u našoj zemlji. Izgrađena je između dva svetska rata, od 1931 - 1940 i njena unutrašnjost još uvek nije u potpunosti završena.
Markova crkva duga je 62 metra a široka 45 metara, visina glavne kupole do krsta je 60 metara. Korisna unutrašnja površina hrama je oko 1.150 kvadratnih metara, a naos hrama može da primi preko 2.000 vernika. Horska galerija na zapadnoj strani prima preko 150 pevača. Već je rečeno da hram Svetog Marka nije ni posle više od sedamdeset godina od početka gradnje završen. To se odnosi pre svega na njegovu unutrašnjost, ukrašavanje, živopis, odgovarajuću rasvetu, ozvučenje, grejanje, provetravanje (ventilacija). U vremenu posle Drugog svetskog rata iz objektivnih razloga nije mnogo urađeno u samom hramu. Iznad ulaznih vrata u hram na spoljnoj fasadi je ikona u mozaiku Svetog Apostola i Evangelista Marka, delo Veljka Stanojevića iz 1961. godine.
Pod u hramu je iz 1974. godine, dok je pod soleje i oltara od mermera urađen 1991. godine. Ikonostas hrama, po projektu arhitekte profesora Zorana Petrovića je iz 1991 / 1992 godine i urađen je u mermeru, a ikone na njemu u tehnici mozaika delo su akademskog slikara Đure Radulovića iz Beograda, urađene su 1996 - 1998. godine. Časna trapeza je takođe od mermera sa manjim mozaicima sa prednje strane. Desno od glavnog oltara je manji oltar posvećen Svetom despotu Stefanu Lazareviću (1427), a oltar sa severne strane posvećen je prazniku Preobraženja Gospodnjeg.
Sa desne strane kada se uđe u hram uz južni zid hrama nalazi se u mermeru izgrađena grobnica cara Stefana Dušana (1354) po projektu dr Dragomira Tadića u koju su položene njegove mošti donesene iz njegove zadužbine manastira Svetih Arhanđela kod Prizrena, manastira koji je već više vekova u ruševinama. Sa suprotne, severne strane u istom stilu i od istog materijala sagrađena je grobnica patrijarha Germana (Đorić, 1991).
Na sredini hrama, ispod centralne kupole je polijelej izrađen od bakra po projektu dr Dragomira Tadića 1969. godine, a uradio ga je akademski vajar Dragutin Petrović. Ispod narteksa hrama je kripta koja nije potpuno završena, i uglavnom je prazna. U njoj se nalazi nekoliko grobova koji su preneti iz prvobitnog hrama: Mitropolit Teodosije (1815 - 1892), Episkop niški Viktor (1797 - 1888), Episkop šabački Gavrilo (Popović, 1811 - 1871) i Episkop timočki Mojsije (1835 - 1896). Tu su pohranjeni i Kralj Aleksandar Obrenović i Kraljica Draga (1903), zatim Ana Jovana Obrenović (1880), Knjaz Milan M. Obrenović (1819 - 1839) I Knežević Sergije M. Obrenović (1878), zatim grob ktitora starog hrama, Lazara Panče. Inače, ceo prostor veoma prostrane kripte nije mnogo iskorišćen i pogodan je za galeriju-muzej ili kao izložbeni prostor.
