Dejan Pavlović je istakao da je Fond prekjuče dodelio 41 paket pomoći povratničkim porodicama u Hrvatskoj i da ako je to bila vrsta materijalne pomoći, onda današnja donacija predstavlja hranu za dušu. Kultura pretpostavlja očuvanje nacionalnog identiteta, a njeno očuvanje je posebno značajno kada je reč o povratničkim sredinama gde život nije lak, naglasio je Pavlović. Inače, kako je rečeno, ovo je druga donacija narodnih nošnji SKD " Prosvjeta ". Prva donacija od 16 ličkih nošnji nedavno je upućena KUD u Opštini Udbina, kada su dodeljeni i četiri kompjutera i 3.260 knjiga - lektire za decu srpske nacionalnosti. Knjige su isporučene u 26 osnovnih škola u opštinama Dalmacije, Like, Banije i zapadne Slavonije. Dr Janko Veselinović, takođe je naglasio da ovakav vid pomoći znači pre svega ohrabrenje ljudima i deci, koji u teškim uslovima nastoje da očuvaju srpsku kulturu i tradiciju. " Naša želja je da kao što pomažemo sve nacionalne zajednice u Vojvodini, pomognemo i srpske povratnike u Kostajnici ", rekao je dr Veselinović, iskazavši još posebno zadovoljstvo što će ove nošnje biti već sutra u Hrvatskoj.
Petar Samardžija zahvalio se na pomoći Izvršnom veću AP Vojvodini i Fondu, iznevši podatak da SKD " Prosvjeta " postoji 60 godina i da je uspelo da opstane i u najtežim uslovima.On je istakao da se u opštini Hrvatska Kostajnica za naredne dane priprema bogat kulturno-umetnički program i da će nošnje već za uskršnji praznik biti na članovima Srpskog kulturnog društva " Prosvjeta "
Svečanosti su prisustvovali, pored predstavnika poljoprivrednih zadruga i lokalnih vlasti u Hrvatskoj dr Janko Veselinović, predsednik Saveta za izbegla, prognana i raseljena lica i pokrajinski poverenik Marjana Novakov - Popović.
Sredstva u vrednosti od 5 miliona dinara obezbedilo je Izvršno veće Vojvodine. Dodela ovih sredstava predstavlja nastavak pomoći Pokrajinske vlade povratku izbeglica i rezultat je trajne brige Pokrajine za izbeglice koje se iz Vojvodine vraćaju u mesto prethodnog prebivališta. Izražavajući zadovoljstvo što će ovom donacijom pomoći onima kojima je pomoć najviše potrebna, predsednik Pajtić je istakao da su opredeljena sredstva i programi, ne samo da se pomogne onima koji su rešili da se integrišu u ovo društvo, nego i onima koji su rešili da se vrate u sredine odakle su bili primorani da odu sticajem nesretnih istorijskih okolnosti. - Želimo da pružimo pomoć ne samo kroz izbegličke pakete, nego i da povratnicma omogućimo da obezbede egzistenciju, jer bez uslova za privređivanje teško je opstati na jednom području. U tom cilju su vođeni razgovori sa predstavnicima Srpskog nacionalnog vijeća da Pokrajina učestvuje u projektu srpske nacionalne banke, koja će u budućnosti biti razvojni mehanizam srpske zajednice u Hrvatskoj. Predsednik Pajtić je naveo i da je poznato koliko je teška situacija za povratnike u Hrvatskoj, kao i kakva je njihova starosna struktura i problemi sa zapošljavanjem. - Zato postoji obaveza svih nivoa države Srbije da daju šansu i pruže podršku povratničkim sredinama kako bi im se nadoknadio i deficit u razumevanju i deficit u saradnji sa institucijama Hrvatske. Predsednik Pajtić je izrazio očekivanja da će ova saradnja biti nastaljena i proširena u mnogim oblastima na dobrobit onih koji su želeli da se vrate. Predsednik Saveta za izbegla, prognana i raseljena lica dr Janko Veselinović je naglasio da se današnjom donacijom povratnicima omgućava posao, da svojim radom pomognu porodicama i sredinama u kojima žive.
Na donaciji je, u ime zadrugara povratnika, zahvalio Dušan Zelić, upravitelj Poljoprivredne zadruge " Žegar " i član Poglavarstva grada Obrovca.
Postavljeno, 22. april 2008. godine, Novi Sad.
Potpisani ugovori sa izbegličkim porodicama
Novi Sad, 22. april - U Izvršnom veću AP Vojvodine, direktor Fonda za pružanje pomoći izbeglim, prognanim i raseljenim licima APV Dejan Pavlović potpisao je ugovore o dodeli paketa pomoći za 41 izbegličku i raseljenu porodicu, čija domaćinstva broje 130 članova. Pomoć je namenjena porodicama koje su odlučile da se vrate u mesta svog ranijeg prebivališta u Republici Hrvatskoj (34 porodice), Bosni i Hercegovini (5 porodica) i na Kosovu i Metohiji (2 porodice). - Povratničke pakete dodeljujemo po četvrti put, ovoga puta sa najviše korisnika od osnivanja Fonda. Do sada smo dodelili ukupno 91 paket - istakla je Marijana Novakov Popović, pokrajinski poverenik za izbegla, prognana i raseljena lica.
Dejan Pavlović, direktor Fonda istakao je da današnja svečanost potvrđuje rešenost Pokrajinskog izvršnog veća da i dalje podržava aktivnosti Fonda, koji je u 2007. godini podelio 50 povratničkih paketa.
Svaki pojedinačni paket bio je vredan 1.000 evra u dinarskoj protivrednosti - objasnio je Pavlović. - Ove godine, taj iznos povećan je na 1.500 evra, što je rezultat saznanja da je u povratničkim sredinama na terenu potrebno više sredstava kako bi se obnovio život ovih porodica.
Pored individualne pomoći koju je dodelio Fond, zahvaljujući sredstvima IVV, pomoć je uručena i povratničkim zadrugama. Većina onih koji su se odlučili da se vrate, najčešće obnavljaju poljoprivrednu proizvodnju. Navedeno je da je, prošle godine, dodeljena poljoprivredna mehanizacija vredna 6 miliona dinara, a uskoro će biti dodeljena sredstva za mehanizaciju za nove poljoprivredne zadruge u Republici Hrvatskoj. Pomoć će biti proširena i na Federaciju BIH.
Fond podržava i lokalnu integraciju. Onima koji žele da ostanu u Vojvodini, pomaže se da otkupe seoske kuće, dodeljuje se građevinski materijal za poboljšanje uslova stanovanja, ili završetak izgradnje, podsetio je direktor Pavlović.
Bojan Pajtić uručio ključeve za 30 izbegličkih porodica u Vojvodini
Novi Sad, 18. april - Vojvodina je danas bogatija i puna novih potencijala, jer će 30 porodica od sada imati krov nad glavom - izjavio je na svečanom uručenju ključeva izbeglim licima u Elemiru, predsednik Izvršnog veća AP Vojvodine mr Bojan Pajtić. - Predsednik Pajtić je istakao da je zahvaljujući sredstvima Izvršnog veća AP Vojvodine omogućeno da se prošle godine podele ključevi od 75 vojvođanskih kuća, ove godine će se dodeliti još 110, a u planu nam je da u narednih šest godina zbrinemo sve one, koji su u Vojvodinu stigli. - Važno je da svi ljudi znaju da nam je posebno drago što su ovi ljudi odlučili da ostanu u našoj Pokrajini, jer su u nju vekovima unazad svi odnekle došli i uglavnom u njoj i ostali. Danas je ovo šansa za početak nekog novog života, u kome će se svima omogućiti i pružiti šansa za rad, bolji život i učenje 27 mališana, koji žive u ovim prodicama - rekao je mr Bojan Pajtić. Direktor Fonda za izbegla, raseljena i prognana lica Dejan Pavlović je čestitao domaćinima, koji su danas došli u Elemir, a kuće su dobili u Kljajićevu, Opovu, Irigu, Rumi..., u želji da u novom domu počnu da žive komotno, srećno i uz puno entuzijazma. Dodelom ključeva mi kao Fond nismo završili sa našim aktivnostima, jer će uskoro biti realizovana i dostava građevinskog materijala, koji je neophodan za sređivanje pojedinih kuća, kao i isporuka bele tehnike i potrebnog alata za sređivanje okućnice i dvorišta. Pored toga, nastavićemo i sa pomoći, koju smo usmerili na one ljude, koji su rešili da se vrate na svoja ognjišta, isporukom poljoprivredne mehanizacije i alata, rekao je na kraju Pavlović. Jedan od vlasnika kuće na čijem imanju je danas upriličena svečana dodela ključeva Milan Milašinović je uz puno zahvalnosti i razumevanja rekao da nakon 13 godina podstanarstva pod tuđim krovovima, konačno on i njegova četvoročlana porodica imaju svoj krov nad glavom. Reč je o seoskim kućama sa okućnicom, koje su dobile porodice opredeljene za integraciju u lokalnu sredinu i koji žele da se bave poljoprivredom. Pojedinačna vrednost imanja je 6.000 evra, od kojih je polovina bespovratna, a druga polovina se vraća u roku od deset godina bez kamate. Sredstva za kupovinu ovih imanja obezbeđena su iz budžeta APV.
Svečanom uručenju ključeva prisustvovali su i predsednik saveta za izbegla, raseljena i prognana lica dr Janko Veselinović i pokrajinski poverenik za izbegla, raseljena i prognana lica Marijana Novakov Popović.
Novi podsticaji za brže zapošljavanje
Novi sad, 14. april - Na konferenciji za novinare u Izvršnom veću AP Vojvodine predstavnici Pokrajinskog sekretarijata za rad, zapošljavanje i ravnopravnost polova predstavili su Zbirku pravnih mišljenja i uputstava ovog sekretarijata u periodu mart 2005 - decembar 2007. godine. Najavljeni su i predstavljeni novi konkursi za sledeće oblasti: samozapošljavanje, podsticanje novog zapošljavanja i zapošljavanja lica starijih od 50 godina, podsticanje zapošljavanja izbeglih, prognanih i raseljenih lica, Roma, mladih, kao i konkurs za obuku za nezaposlena lica. Na konferenciji su govorili Miroslav Vasin, resorni sekretrar, Duško Jovanović, direktor Kancelarije za inkluziju Roma i Dejan Pavlović, direktor Fonda za izbegla, prognana i raseljena lica. Na konferenciji je rečeno da Zbirka pravnih mišljenja sadrži 11 oblasti i oko 300 mišljenja koja su podeljena na pitanja vezana za zasnivanje radnog odnosa, zaključivanja ugovora o radu, zaradama, višku zaposlenih, prestanku radnog odnosa, do pitanja postavljenih iz oblasti penzijsko-invalidskog osiguranja, civilnog služenja vojnog roka, odnosno pitanja vezana za Zakon o bezbednosti i zaštiti zdravlja na radu. Zbirka će besplatno biti distribuirana poslodavcima i sindikatima, kao i drugima koji budu zainteresovani i koji se budu obratili Sekretarijatu. Miroslav Vasin je govorio o značajnim aktivnostima Sekretarijata u narednom periodu, koji se tiču podsticanja i rešavanja problema nezaposlenosti u Vojvodini. On je najavio nekoliko specijalizovanih konkursa, poput danas objavljenih za dodelu bespovratnih sredstva za finansiranje projekata kojima se podstiče zapošljavanje mladih, odnosno konkursa za dodelu bespovratnih sredstava za finansiranje projekata dodatnog obrazovanja i obuke nezaposlenih lica u APV. Kako je objasnio Vasin oba konkursa su objavljena na sajtu Sekretarijata, a 25. aprila u listu " Poslovi " biće objavljeni konkursi za podsticanje samozapošljavanja za izbegla, prognana i raseljena lica i samozapošljavanje Roma. Poučeni prošlogodišnjim uspešnim rezultatima kada je, prvi put otvoreno 16 preduzeća čiji su vlasnici Romi, Vasin očekuje da će i ovogodišnja sredstva biti uspešno iskorišćena. Naveo je da je za realizaciju ovih konkursa obezbeđeno preko četiri milliona dinara, dok je za konkurs za podsticanje zapošljavanja mladih obezbeđeno 350 hiljada dinara po projektu.
Sekretar Vasin je govoreći o uslovima konkursa objasnio i da je za izbegla, prognana i raseljena lica potrebno da taj status imaju pet godina, i da su na evidenciji nezapolenih Nacionalne službe za zapošljavanje. Bitno je takođe da će troškove vođenja poslovnih knjiga u prvih šest meseci snositi sekretarijat.
Vasin je najavio i nekoliko konkursa koji će biti objavljeni u listu Poslovi oko 22 maja, kojima će se pospešiti samozapošljavanje lica u nerazvijenim opštinama u Vojvodini. Za njih će biti dodeljeno 130 hiljada dinara po nezaposlenom licu. Sledeći konkurs odnosi se na finansiranje obuke za deficitarna zanimanja u APV. To su obuke za poslove negovateljica, knjigovođa, građevinskih radnika i pekara. Miroslav Vasin, pokrajinski sekretar za rad, zapošlavanje i ravnopravnost polova istakao je i značaj konkursa koji će omogućiti da se stimulišu poslodavci da zapošljavaju lica starija od pedeset godina tako što će za svakog uposlenog poslodavac dobiti po 100 hiljada dinara, a maksimalan broj ovako uposenih je deset.
O dosadašnjem radu Fonda za izbegla i raseljena lica govorio je Dejan Pavlović, dok je o rezultatima u zapošljavanju Roma i aktivnostima Kancelarije za inkluziju Roma govorio direktor Duško Jovanović.
Saopštenje sa 213. sednice Izvršnog veća AP Vojvodine
Članovi Izvršnog veća AP Vojvodine dali su saglasnost na Program rada Fonda za pružanje pomoći izbeglim, prognanim i raseljenim licima za 2008. godinu. Kako je istaknuto, pored dosadašnjih, jedna od aktivnosti na pokretanju i podršci inicijativama, aktivnostima i merama usmerenim na pružanje pomoći posebno ugroženim grupama korisnika Fonda planiranih za 2008. godinu je i pružanje jednokratne pomoći za školovanje učenika iz najugroženijih izbegličkih porodica u Vojvodini, i to putem javnog poziva ili konkursa, a sve u skladu sa finansijskim mogućnostima Fonda. Takođe, nova aktivnost Fonda obuhvatiće i organizovanje besplatne pravne pomoći izbeglim, prognanim i raseljenim licima, kao i podršku naučnoj, kulturnoj i prosvetnoj saradnji u povratničkim sredinama.
Pokrajina traži da se izbeglicama isplate hrvatske penzije
Novi Sad, 04. april - Pokrajinski savet za izbegla, prognana i raseljena lica, u saradnji sa Udruženjem penzionera iz Hrvatske, u Izvršnom veću AP Vojvodine, organizovao je okrugli sto o Problemima i položaju penzionera iz Repulike Hrvatske. Učesnici skupa govorili su o isplati zaostalih i neisplaćenih penzija, konvalidaciji penzijskog staža i ostvarivanju prava penzionera iz Republike Hrvatske. Predsednik Saveta i pomoćnik pokrajinskog sekretara za nauku i tehnološki razvoj dr Janko Veselinović istakao je da Pokrajinsko izvršno veće pokazuje izuzetnu brigu za izbeglice.
- Pokrajinska vlada realizuje brojne projekte za stambeno zbrinjavanje izbeglica kupovinom seoskih kuća sa okućnicom, ili građevinskog materijala za izgradnju i adaptaciju kuća. Takođe pomaže i pri zapošljavanju i samozapošljavanju izbeglih, prognanih i raseljenih lica. Isto tako, pomaže se izbeglicama koje žele da se vrate u mesto ranijeg prebivališta, davanjem paketa pomoći za svaku izbeglu porodicu.
Veselinović je podsetio da Izvršno veće APV pomaže i povratničke zadruge, seoske škole i pravoslavnu crkvu, što pokazuje da se radi o kvalitetnoj saradnji sa Srbima u Hrvatskoj. On je objasnio da su u projekte uključeni i penzioneri izbeglice iz Hrvatske, kojima su nažalost zakinuta ili potpuno ukinuta prava iz oblasti penzijsko - invalidskog osiguranja u Republici Hrvatskoj. Vojvođanska administracija zainteresovana je da svi ovi građani ostvare svoja prava pošto su decenijama uplaćivali doprinose u fondove u Republici Hrvatskoj, gde su radili i živeli do 90 - tih godina, rekao je Veselinović, naglasivši značaj rešavanja pitanja konvalidacije radnog staža i isplate penzija, pošto su brojne porodice socijalno ugrožene zbog nepoštovanja osnovnih evropskih normi i tekovina u ovoj oblasti.
Učesnici skupa su konstatovali da Republika Hrvatska osporava isplate penzija svojim penzionerima, koji žive kao izbeglice u Republici Srbiji od 1991. godine. Pošto penzije imaju tretman lične svojine, njihova isplata ne sme biti sporna, pa se od HZMIO traži da ne uništava penzionerima izbeglicamna dokaze o zaradama i radnom stažu. Konstatovano je da ne postoji politička volja u Hrvatskoj, a ni u Srbiji da se pomogne rešavanju spornih pitanja, kao i da se pitanja penzija i konvalidacije radnog staže i stanarskih prava ne nalaze u Koalicionom sporazumu između SDSS i Vlade Republike Hrvatske.
Učesnici okruglog stola su zaključili da Udruženje penzionera iz Hrvatske zahteva od Republike Hrvatske isplatu svih zaostalih neisplaćenih penzija svojim penzionerima kojima je to pravo uskraćeno od 1991. godine. Potrebno je uputiti molbu Ministarstvu za rad i socijalnu politiku kako bi se održao zajednički sastanak sa predstavnicima MIP Republike Srbije, zastupncima SDSS u Saboru Republike Hrvatske, Republičkim komesarijatom za izbeglice, povereništvima za izbegla i prognana lica IVV APV, radi dogovora o obeštećenju penzionera iz Hrvatske koji su oštećeni od svoje matične države.
Sa ovim zahtevima potrebno je upoznati i ambasade u Beogradu, UNCHR, Savet Evrope, Evropsku uniju i druge međunarodne faktore s molbom da se angažuju u rešavanju problema, pre nego se bude rešavalo o prijemu Hrvatske u EU.
Isporuka za hrvatsku
Novi Sad, 01. april - Danas je iz Novog Sada put Hrvatske krenula isporuka od 8.350 kg semenskog kukuruza - donacija Izvršnog veća Vojvodine, koja je obezbeđena preko Instituta za ratarstvo iz Novog Sada. Na ovaj način biće omogućeno da se kukuruzom u povratničkim sredinama u Lici, Dalmaciji, Baniji i Zapadnoj Slavoniji poseje preko 500 hektara, do sada, uglavnom, neobrađivanih poljoprivrednih površina. Semenski kukuruz biće distribuiran preko poljoprivrednih zadruga u Pakracu, Petrilji, Hrvatskoj Kostajnici, Dvoru, Glini, Vojniću, Krstinji, Krljaku, Srbu, Kninu (Golubiću) i Žegaru. Pre dve nedelje povratničkim sredinama isporučeno je i preko 8.000 sadnica voća. Ovo je jedan od načina kojim se obezbeđuje održiv povratak izbeglica iz Vojvodine u Hrvatsku. Ova pomoć dogovorena je prilikom nedavne posete delegacije Izvršnog veća Autonomne pokrajine Vojvodine, na čelu sa predsednikom mr Bojanom Pajtićem, srpskim povratničkim sredinama u Dalmaciji, Lici Baniji, a nastavak je kontinuirane podrške izbeglim i prognanim licima koja se iz Vojvodine vraćaju u Hrvatsku. dr Janko Veselinović predsednik Saveta za izbegla, prognana i raseljena lica
