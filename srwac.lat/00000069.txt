Neće biti likvidacije, privatizacije ili prodaje Avala filma, već ćemo učiniti sve da nekada najveći filmski studio na Balkanu izvedemo iz stečajnog postupka i ostavimo ga budućim generacijama kao vrednu bazu srpske kinematografije poručili su učesnici jučerašnjeg inicijalnog sastanka u Agenciji za privatizaciju oko rešavanja sudbine Avala filma. 
Agencija za privatizaciju je stečajni upravnik Avala filma. Stečaj je u toku još od maja 2011, a rešenje o bankrotu doneto je septembra iste godine. Da bi se bankrot izbegao, važno je namiriti poverioce jer je to jedini zakonski okvir u kojem Avala fim može da izađe iz stečajnog postupka. Dušan Belanović, direktor Sektora za komunikacije Agencije za privatizaciju, kaže za Blic da je jučerašnji sastanak s autoritetima dobra osnova za rešenje problema. 
- Moglo je mnogo više da se uradi pre nego što je Avala film dospeo u stečaj, ali siguran sam da ćemo pronaći izlaz iz ove vrlo zahtevne situacije. Privredni sud koji je imenovao Agenciju za privatizaciju za stečajnog upravnika može da izvede Avala film iz stečaja samo ako poverioci budu namireni. Zamolio sam naše poznate filmske reditelje i gospodina Zelenovića da lično založe svoj stvaralački integritet i poziciju u javnosti i posete Dunav osiguranje, EPS, Poresku upravu i Vodovod koji su glavni poverioci Avala filma i pregovaraju o dugu rekao je Belanović. 
Radoslav Zelenović je posle sastanka rekao za Blic da su ljudi iz Agencije za privatizaciju spremni da pomognu da se Avala film sačuva, obnovi i ostavi generacijama filmadžija za budućnost. 
- Oni znaju da Avala film može ponovo da postane mesto na kojem će inostrane produkcije snimati svoje filmove i na taj način ostavljati novac u Srbiji. Važno je to da je Ministarstvo kulture preuzelo inicijativu u rešavanju ovog važnog problema kazao je Zelenović. 
On je podsetio da bi vlada Azerbejdžana mogla da bude potencijalni partner Avala filma u budućnosti. 
Darko Bajić, predsednik upravnog odbora FCS, rekao je za Blic da očekuje da će država prepoznati važnost opstanka i revitalizacije Avala filma. 
- Nestankom Avala filma nestala bi i tehnička baza srpske kinematografije. To je izuzetno važan element u radu, funkcionisanju i produkciji srpskog filma. Ljudi iz Agencije za privatizaciju su spremni da nam pomognu i to je odlična vest za budućnost naše kinematografije rekao je Darko Bajić. 
" Avala film " raspolaže gradskim građevinskim zemljištem površine 32 hektara, s tim što na 10 hektara pravo korišćenja ima i RTS. Sve ovo zemljište nalazi se na beogradskom Košutnjaku, preko puta vodotornja, na vrlo atraktivnoj lokaciji za gradnju. Pored toga, Avala film ima poslovne zgrade površine oko 20.000 metara kvadratnih, od čega su četiri filmska studija. Dva od njih su sa bazenima za podvodna snimanja. Filmadžijama dobro poznati " Atelje 1 " je po veličini i karakteristikama potrebnim za filmska snimanja drugi u Evropi, dok je velika sala tonskog studija po zvučnoj izolaciji i ostalim uslovima za tonsko snimanje među najopremljenijim na Starom kontinentu, i u nju može da stane simfonijski orkestar. Sve to pravljeno je i opremano po uzoru na " Ćinećitu ", čuveni italijanski studio za snimanje filmova. Građeno je po principu zgrada u zgradi, što znači da postoje dupli zidovi sa peskom između, kao najboljim zvučnim izolatorom. Van takozvanog Filmskog kruga na Košutnjaku su svuda stambene zgrade. 
Vesti 
