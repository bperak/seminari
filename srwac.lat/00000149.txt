2006. 
Centar za prava manjina izražava zabrinutost zbog načina definisanja države Srbije kao države srpskog naroda i svih građana koji u njoj žive. 
Neprihvatljivo je da se u prvom članu Ustava Srbije, najvišeg pravnog akta, ne uvažava princip nediskriminacije i jedan narod posebno izdvaja od drugih. Ovako definisana država ukazuje da je Ustav Srbije zasnovan na standardima iz perioda evropske istorije koji je prevaziđen i koji se u savremenim aktima više ne koriste. 
Neprihvatljivo je da Ustav, definišući državne simbole i himnu, nije uvažio činjenicu da je Srbija višenacionalna država i multikulturna država. 
Defisanje države Srbije, kao nacionalne države Srba, može doprineti daljem jačanju nacionalizma i ekstremnih grupa u svim narodima. 
Dana 16. juna 2006. godine nepoznata lica u Borči brutalno su pretukla trojicu Roma - Ramadani Elvisa, Ramadani Sabedina iz Borče i Todovski Dragana iz Malog brega, tom prilikom vređajući ih na nacionalnoj osnovi. 
Dana 16. juna vraćajući se sa posla, trojicu Roma su ulici VI Nova u Borči, susrela nepoznata lica koja su ih bez ikakvog povoda najpre vređala na nacionalnoj osnovi, potom su im uništili automobil i na kraju su ih brutalno fizički napali. Tom prilikom je Elvis Ramadani zadobio povredu glave od udaraca bejzbol palicom, povredu nosa, lakše povrede gornjeg tela, a Sabedin Ramadani je zadobio povrede glave od udaraca sekirom. Po dolasku policije žrtve su i dalje vređane na nacionalnoj osnovi od strane napadača, a takođe su im upućivane pretnje u prisustvu policije. 
Centar za prava manjina apeluje na državne organe da pronađe i kazne poličinioce ovog incidenta. Istraživanje CPM pokazuje da je u porastu broj nasilja nad pripadnicima romske manjine. Ovakvi incidenti ukazuju na nacionalnu, rasnu i versku netrpeljivost, kao i na potrebu veće angažovanosti državnih organa u rešavanju ovog i sličnih slučajeva. 
Povodom napada skinhedsa na romsko naselje Beograd mahala u Nišu koji se dogodio 24. februara 2006. Opštinski organ za prekršaje u Nišu doneo je rešenje kojim se nalaže da i počinioci ovog dela (10.000 din) i žrtve (15.000 din) plate novčanu kaznu. 
Podsećamo da je grupa od oko desetak nepoznatih mladića obučenih u crne jakne, obrijanih glava, u crnim vojničkim čizmama 24. februara oko 2:30 minuta posle ponoći, brutalno napala stanovnike romskog naselja Beograd mahala u Nišu, razbijajući prozorska stakla na kućama i bacajući kamenice uz povike: Cigani, mrtvi ste. Na poziv stanovnika naselja došla je patrola policije, izvršila uviđaj, uhapsila devetoricu mladića i predala ih sudiji za prekršaj. Policija nije otkrila identitet napadača, jer je reč o starijim maloletnicima, niti su otkrivene druge pojedinosti vezane za ovaj incident, kako se tok istrage ne bi remetio. 
Centar za prava manjina podneo je krivičnu prijavu protiv ovih lica zbog izazivanja rasne i verske netrpeljivosti na nacionalnoj osnovi. 
Napominjemo da u ovom slučaju nadležno tužilaštvo nije pokrenulo krivični postupak zbog izazivanja nacionalne, rasne i verske mržnje i netrpeljivosti, a bilo je u obavezi da to učini. 
Centar za prava manjina apeluje na okružno javno tužilaštvo u Nišu da postupi u skladu sa svojim ovlašćenjima i procesuira počinioce ovog krivičnog dela. 
Gradske vlasti su 16. februara 2006. godine obavestile stanovnike neformalnog naselja u ulici Dr Augustina Neta, u bloku 70, na Novom Beogradu da se isele. U ovom naselju živi 26 porodica sa Kosova, ukupno 103 osobe od kojih je 52 dece. Rešenje koje je trebalo da stupi na snagu 20. februara. odloženo je za 15 dana dogovorom stanovnika romskog naselja sa predstavnikom Opštine Novi Beograd gospodinom Momirom Milinovićem. 
Informacije sa terena nam govore da će na celoj opštini Novi Beograd u toku marta, biti na isti način iseljeno između 220 i 260 porodica iz romskih neformalnih naselja bez ikakvog rešenja njihovog daljeg smeštaja. 
Ovaj čin smatramo nehumanim, jer je neprihvatljivo ostaviti bez doma ovoliki broj porodica sa mnogo dece, a pri tome im ne obezbediti adekvatan alternativni smeštaj. 
Apelujemo na gradske vlasti da ne iseljavaju stanovnike neformalnih naselja na ovakav način, već da učine sve što je u njihovoj nadležnosti da obezbede odgovarajući smeštaj ovim porodicama, vodeći računa o tome da su oni građani Srbije i da ih treba što brže i bolje integrisati u društvo, a ne izolovati u napuštena naselja i tako ugroziti njihovu već narušenu egzistenciju. 
