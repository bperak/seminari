Nacrti Zakona o pravima pacijenata i Zakona o zaštiti osoba sa mentalnim smetnjama iz ugla zaštite prava deteta 
Objavljeno: 05.12.2012. 
Danas je održana javna rasprava o nacrtima Zakona za zaštitu prava pacijenata i Zakona za zaštitu osoba sa mentalnim smetnjama sa aspekta zaštite prava deteta. Skup su otvorile ministarka zdravlja Slavica Đukic Dejanovic i direktorka UNICEF-a u Srbiji Judita Rajhenberg. Javnu diskusiju organizovali su Kancelarija UNICEF-a u Beogradu i Centar za prava deteta u partnerstvu sa Ministarstvom zdravlja. 
Na skupu se definisane preporuke za unapredjenje tekstova nacrta zakona. 
1. Definicija deteta: Prema konvenciji o pravima deteta, dete je svako ljudsko biće koje nije navršilo 18 godina života, tako je i svaki pacijent sa nepunih 18 godina - dete. 
2. Prava deteta kao pacijenta u zdravstvenoj zaštiti oformljena su kroz dva osnova: 
- dete / adolescent ima sva prava, na osnovu statusa maloletnog pacijenta, bez ikakve diskriminacije u odnosu na odraslog 
- dete / adolescent ima, međutim, pravo na i na tz dodatnu zaštitu, odnosno prava, koju obezbeđuje država i druge resorne institucije u cilju smanjenja dečije vulnerabilnosti 
Neka od dodatnih prava: 
- pravo na mere zdravstvene zaštite koje pre svega i iznad svega uzimaju u obzir najbolji interes deteta 
- pravo na zdravstvenu zaštitu u punom obimu i sadržaju bez obzira na postojanje ili osnov zdravstvenog osiguranja 
- pravo na zdravstvenu zaštitu koja u sebe uključuje sve dimenzije zdravlja (fizičku, mentalnu, socijalnu, kulturalnu, duhovnu), odnosno zdravstveni zaštitu koja prepoznaje zdravstvene i razvojne potrebe deteta u različitim razvojnim periodima i deluje u skladu s tim 
- pravo na preventivne mere kao obavezni sastavni deo zdravstvene zaštite 
- pravo deteta na mogućnosti za igru, rekreaciju i učenje tokom boravka u zdravstvenoj ustanovi 
3. Zakoni moraju jasnije da podrže uključivanje sve, pa i male dece, na način koji je u skladu sa njihovim rastućim sposobnostima. U slučajevima gde mlađe dete može da prikaže sposobnost da izrazi stav u vezi sa svojim lečenjem, ovaj stav se mora uzeti u ozbiljno razmatranje. Deci, naravno, prethodno treba pružiti informacije u vezi sa predloženim načinima lečenja, posledicama i ishodima, uključujući i informacije koje su prikladne i dostupne deci sa smetnjama u razvoju. 
4. Pravo deteta na samoodlučivanje i pristanak, poverljivost, uvid u medicinsku dokumentaciju mora biti usklađeno sa principima Konvencije i prepoznato u oba zakona. 
5. U obezbeđivanju zdravstvene zaštite deteta, Komitet za prava deteta Ujedinjenih nacija posebno ističe da se pravo na savet odnosno savetovanje razlikuje od prava davanja pristanka na medicinku meru i da ne bi smelo biti predmet bilo kakvog uzrasnog ograničenja. Pristup poverljivim savetima medicinskih radnika bez pristanka roditelja, bez obzira na starost deteta, mora biti obezbeđen ako je on potreban radi sigurnosti ili dobrobiti deteta. Ova dodatna odredba omogućiće nesmetan pristup onim uslugama zdravstvene zaštite koji će podržavati zdravstvenu edukaciju, prevenciju rizika, ali i savetovanje dece i adolescneta u situacijama sumnje na zlostavljanje i zanemarivanje i drugim situacijama kada postoji sukob među roditeljima i decom u pristupu zdravstvenim uslugama, ili je roditeljski pristanak teško dobiti kao što je slučaj, na primer, kod dece ulice. 
6. Zakon treba da obezbedi mogućnosti i mehanizme za davanje povratnih informacija o ishodima lečenja, ali i iskustvu i zadovoljstvu deteta zdravstvenom zaštitom. Svojim stavovima i iskustvima deca će dati značajan doprinos planiranju i programiranju usluga koje se tiču njihovog zdravlja i razvoja, i pomoći da se razvije zdravstveni sistem koji će odgovoriti specifičnim potrebama korisnika - dece i adolescenata. 
7. Pitanje zaštite privatnosti treba dodano osnažiti u zakonima. Ona mora biti obezbeđena u svim situacijama bez obzira na uzrast i stanje razvoja deteta, i treba da obuhvati zaštitu od fizičke izloženosti, pravo na privatnu komunikaciju sa osobljem kao i zaštitu od tretmana i ponašanja koja umanjuju samopouzdanje i degradirajuća su za dete. 
8. Pravo deteta u stacionarnim zdravstvenim ustanovama nije pokriveno zakonom o zaštiti prava pacijenata. Najviši standard zdravstvene zaštite podrazumeva prijem u bolnicu samo ukoliko nega koja je potrebna detetu ne može biti podjednako dobro pružena kod kuće ili u dnevnoj bolnici. Pored toga, deca imaju pravo na prisustvo roditelja (osim ako to nije u suprotnosti sa najboljim interesom deteta), pravo na igru, rekreaciju i obrazovanje u zdravstvenoj ustanovi, da budu odvojena od odraslih pacijenata, kao i pravo na ishranu majčinim mlekom (za decu odgovarajućeg uzrasta). Ovo je neophodno regulisati posebnim članom zakona. Kada kada su u pitanju deca sa poremećajima mentalnog zdravlja, država mora da obezbedi da deca imaju pristup ličnom predstavniku van članova porodice koji će zastupati njihov interes, kada je to potrebno i odgovarajuće. U skladu sa članom 25. Konvencije, moraju se osigurati periodične provere zbrinjavanja dece i adolescenata u bolnicama i psihijatrijskim ustanovama. 
9. Zakoni, a posebno Zakon o zaštiti osoba sa mentalnim smetnjama, svojim odredbama moraju da podrži napore u domenu inkluzije i deinstitucionalizacije dece, ali i obezbeđivanje zdravstvenih usluga maloletnim počiniocima krivičnih dela u skladu sa drugim relevantnim zakonima. 
10. Naziv Zakona o zaštiti osoba sa mentalnim smetnjama ne odgovara u potpunosti sadržaju zakona. Potrebno je ili fokusirati Zakon na zdravstvenu zaštitu osoba sa mentalnim smetnjama (i u tom obimu ga doradirti) ili uključiti i druge relevantne sektore u njegovu dalju razradu uz preimenovanje u Zakon o zaštiti mentalnog zdravlja. 
11. Treminologiju osoba sa mentalnim smetnjama potrebno je uskladiti sa preporukama Konvencije za zaštitu osoba sa invaliditetom tako da se termin nedovoljno mentalno razvijena osoba i osoba sa poremećajima mentalnog zdravlja zameni terminom osoba sa intelektualnim oštećenjem odnosno osoba sa psihosocijalnim stanjem. 
12. Potrebno je dodatno regulisati mrežu, obim, sadržaj i kvalitet zdravstvenih (ili zdravstveno-socijalnih) usluga za decu koja su ovim Zakonom definisana kao deca mentalnim smetnjama (nedovoljno mentalno razvijena osoba, osoba sa poremećajima mentalnog zdravlja, osoba obolela od bolesti zavisnosti) i to uzimajući u obzir specifičnosti svakog od tri entiteta koji su sastavni deo ovog termina pitanje zloupotrebe psihoaktivnih supstanci npr. zavređuje poseban zakonski akt. 
13. Istraživanje je još jedan način učešća dece i adolescenata ukoliko za to postoji njihov pristanak. Ono predstavlja veoma važan korak u razvoju zdravstvene zaštite. Imajući na umu da zakonodavstvo u Srbiji ne reguliše ovo pitanje ni u jednom drugom zakonu (osim kada je u pitanju medicinski ogled) naš predlog je da se ovaj član doradi uključivanjem odredbi koje će regulisati i javnozdravstvena istraživanja kao i druge neophodne parametre ovog procesa. 
