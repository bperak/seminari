Gde žive najzdraviji ljudi na svetu? 
13. mart 2013. 
Dijabetesa skoro i da nema u Meksiku, stanovnici Kameruna ne znaju za karcinome, dok Islanđani retko pate od depresije, iako su tmurno vreme i vetrovi pogodni za razvoj ove bolesti. 
Svake godine zdravstveno stanje ljudi širom sveta sve je gore. Istraživanja pokazuju da je učestalost hroničnih, malignih, kardiovaskularnih, plućnih, bolesti bubrega sve veća i da svake godine raste broj obolelih. Naučnici još nisu sigurni šta je glavni uzrok tome, ali se kao razlozi navode stres, genetika, nemarnost prema prirodi koja rezultira lošim eko - okruženjem itd. 
Ipak, na planeti postoje mesta čiji su stanovnici pošteđeni hroničnih i teških bolesti. Iako to nisu pravila bez izuzetka, evo šta pokazuju istraživanja: 
Dijabetes je bolest čija se velika učestalost beleži gotovo svuda. Statisike pokazuju da su stope obolelih od dijabetesa alarmantne na gotovo svim kontinentima. Ali, u Meksiku, u Koper kanjonu, teritoriji na kojoj žive Tarahumara Indijanci, za dijabetes tipa 2 gotovo da i ne znaju.Naime, po mišljenju stručnjaka bolesti nema jer Tarahumara Indijanci jedu hranu prepunu nerafinisanih ugljenih hidrata. Kao začine koriste cimet, peršun i beli luk koji blagotvorno deluju na nivo šećera u krvi. Osim toga, žive tradicionalnim načinom života koji podrazumeva puno fizičke aktivnosti, što uslovljava veću otpornost organizma na dijabetes. 
Karcinomi, najzloćudnija bolest današnjice, u afričkoj državi Kamerun gotovo je retkost. Posebno se retko dijagnostikuju bolesti organa za varenje i rak debelog creva.Stanovnici Kameruna imaju manji rizik i za nastanak kardiovaskularnih bolesti, kao i infekcija i bolesti respiratornog sistema. Najzaslužnija je ishrana bazirana na žitaricama bogatim vlaknima kao što su ječam, heljda i zob.Istovremeno, u ovoj državi meso se konzumira veoma retko ili u malim količinama, a istraživanja pokazuju da je ishrana u kojoj preovladava crveno meso jedan od glavnih uzroka nastanka karcinoma. 
Depresija, na primer, potpuno zaobilazi Island, iako postoje svi uslovi da ljudi pate od ove bolesti. Naime, tmurno vreme i vetrovi savršeno pogoduju depresiji, ali Islanđani retko oboljevaju zahvaljujući ishrani bogatoj omega 3 masnim kiselinama. Jedu velike količine ribe i jagnjetinu, koja je takođe bogata ovim esencijalnim materijama jer se životinje napasaju mahovinom.Njihovo meso vrlo je korisno, a naučno je dokazano da masne kiseline sprečavaju nastanak depresije, smanjuju njene simptome i pomažu kod svih oblika anksioznosti. 
Srčana oboljenja, zahvaljujući mediteranskoj ishrani, zaobilaze narod sa Krita. Krićani se smatraju jednim od najzdravijih, jer maslinovo ulje koje uzimaju u velikim količinama sadrži moćne antioksidanse koji se suprotstavljaju slobodnim radikalima. Omega 3 masne kiseline u morskim plodovima sprečavaju nastanak krvnih ugrušaka. Takođe, Krićani često jedu i dvopek koji je pun vlakana. Umaču ga u crno vino, maslinovo ulje ili jabukovo sirće. Hrane se zelenim lisnatim povrćem, a za desert uglavnom jedu jogurt pomešan sa medom. Stručnjaci veruju da je njihovo zdravlje na visokom nivou i zbog male količine crvenog mesa na jelovniku. 
