Uvodne napomene - misija, kontekst, realizirane i započete aktivnosti u prve tri godine rada 
Valja nanovo podsjetiti kako je Odlukom, koja je usvojena koncem mjeseca ožujka 2008. godine, od strane Izvršnog vijeća Autonomne Pokrajine Vojvodine i Hrvatskog nacionalnog vijeća u Republici Srbiji, Zavod za kulturu vojvođanskih Hrvata utemeljen radi očuvanja, unaprjeđenja i razvoja kulture hrvatske manjinske zajednice u Vojvodini. Temeljna programska misija Zavoda za kulturu vojvođanskih Hrvata određena osnivačkim aktom sadržana je u sljedećem: rad na znanstvenim, stručnim, razvojnim i primijenjenim istraživanjima u području kulture, umjetnosti i znanosti vojvođanskih Hrvata, zatim rad u području bibliografije i arhivistike, menadžmentu i edukaciji u kulturi i, na kraju, u poticanju, organiziranju i priređivanju kulturne produkcije hrvatske manjinske zajednice u Vojvodini. U tom smislu, sve programom predviđene aktivnosti i nadalje, to jest i tijekom 2012. godine, trebaju pridonositi ostvarivanju tako definirane misije Zavoda. Naravno, one moraju biti i sukladne već započetim aktivnostima Zavoda u protekle tri godine postojanja, a na temelju usvojene četverogodišnje platforme za rad. Isto tako, program rada Zavoda za 2012. godinu mora pratiti i postojeće konstelacije na kulturnoj sceni hrvatske zajednice u Vojvodini. 
U tom smislu, opet ćemo osvijestiti sljedeće: osnutkom je i početkom rada Zavoda za kulturu vojvođanskih Hrvata kao prve profesionalne institucije u području kulture s gore naznačenom misijom stvorena jedna od najvažnijih pretpostavki da se kulturi vojvođanskih Hrvata, kao jedinstvenom, cjelovitom i relativno samostalnom fenomenu, istina još uvijek nedovoljno razvijenom (npr. ne postoji profesionalno kazalište), počne pristupati na sukladniji, stručniji i primjereniji način. On, pak, podrazumijeva kako odnos prema njezinoj bogatoj kulturnoj i uopće povijesnoj baštini, tako i onaj dio koji postoji, koji se producira i pulsira, u obliku kulturnih manifestacija i drugih aktivnosti u kulturnom i umjetničkom stvaralaštvu u okviru hrvatskih institucija i organizacija u području kulture, u sadašnjosti. Stoga se u radu Zavoda i tijekom 2012. godine mora insistirati na onakvim profesionalnim aktivnostima i kvalitetnim sadržajima putem kojih se na suvremen i kompetentan način nastoji kako promovirati, poticati, čuvati, razvijati, usustavljivati i organizirati kulturno nasljeđe vojvođanskih Hrvata, tako i obavljati produkcija novih kulturnih događaja, raditi znanstvena istraživanja i predstavljati suvremeno umjetničko stvaralaštvo. Na taj način, kao što smo to uostalom činili i tijekom prve tri godine rada, nastavit ćemo, u kontekstu naše misije i domeni vlastitih mogućnosti, prostor autoreprezentativnih praksi u kulturnom životu Hrvata u Vojvodini unaprjeđivati, a prostor autorecepcije vlastitoga nasljeđa uvelike osnažiti. 
Na temelju započetih aktivnosti u protekle tri godine, raspoloživih intelektualnih kapaciteta i aktualnoga stanja u području kulture vojvođanskih Hrvata, autoreprezentativna praksa i osnaživanje autorecepcije u aktivnosti Zavoda u nastupajućem razdoblju bit će i nadalje različiti počivat će na osmišljavanju, realiziranju i pružanju podrške znanstvenim istraživanjima te organiziranju znanstvenih skupova i stručnih rasprava iz područja od značaja za identitetska pitanja Hrvata u Vojvodini, zatim na bibliografskoj obradi knjiške građe i periodike, objavljivanju reprezentativnih znanstvenih i umjetničkih djela, kodificiranju postojeće i ustrojavanju nove arhivske građe, priređivanju kulturnih događaja, skrbi za kulturno nasljeđe i njegovo promoviranje, afirmaciji i promociji suvremenog kulturnog i umjetničkog stvaralaštva, napose onoga profesionalnoga, usustavljivanju i organizacijski čvršćem programskom okupljanju znanstvene i kulturne elite, postupnom ustrojavanju aktivnosti i same scene u drugim područjima visoke kulture. Naravno, to ne znači da se ne planira nastavak uspješno započete suradnje s brojnim hrvatskim udrugama kulture u programima od općeg značaja za hrvatsku kulturu Vojvodine. 
Budući da je kulturni život u svakoj zajednici jedan dinamičan proces, što je potvrđeno i u djelovanju Zavoda u prve tri godine postojanja, namjerno u planu ostavljamo prostor i za mogućnost organiziranja ad hoc događaja, skupova, priredbi... Što se, pak, tiče odgovora na pitanja tko će realizirati navedenu programsku raznovrsnu aktivnost, jasno je da će se i nadalje angažirati, osim ljudi koje će činiti profesionalno jezgro Zavoda, veliki broj vanjskih suradnika znalaca, stručnjaka, umjetnika, institucija... kako iz Vojvodine, tako i iz Republike Hrvatske (dr. sc. Petar Vuković, dr. sc. Milana Černelić, dr. sc. Robert Skenderović, dr. sc. Slaven Bačić, dr. sc. Zlatko Šram, Dušan Škorić, Mario Bara, Branko Ištvančić, Olga Šram, Vojislav Temunović, Đuro Rajković). 
Kao što je bio slučaj u prve tri godine rada Zavoda, aktivnosti u ovom programskom području trebaju se odvijati spram onih segmenata društvenog života koji su od značaja za povijest, sadašnjost i budućnost vojvođanskih Hrvata kao manjinske zajednice. Iz toga proizlazi da će se ovdje računati na istraživački rad u sljedećim društvenim i humanističkim znanostima: povijesti, kulturologiji, etnologiji, sociologiji, psihologiji, politologiji, demografiji, filologiji, muzikologiji i sl., te njihovim pojedinim konkretnim izvedenicama, kao što su povijest književnosti, povijest umjetnosti, sociologija manjina, etnologija svakodnevnog života, dijalektologija, suvremene jezične prakse, etnomuzikologija... Dakako, u istraživanjima će se podrazumijevati i mogućnost postojanja interdisciplinarnoga pristupa. 
U ovome segmentu rada nastojat ćemo i nadalje ostvarivati suradnju sa fakultetima društvenih i humanističkih znanosti i istovrsnim znanstvenim institutima i zavodima u Hrvatskoj (Filozofski fakultet Sveučilišta u Zagrebu, Filozofski fakultet i Akademija umjetnosti Sveučilišta u Osijeku, Institut za migracije i narodnosti, Zagreb, Hrvatski institut za povijest, Zagreb, Hrvatski znanstveni zavod, Pečuh, i dr.), kako bi naša povijest i sadašnjost bili predmetom i diplomskih, magistarskih ili doktorskih radnji. Krajnji cilj je svih aktivnosti u ovom programskom području Zavoda da se vremenom dobije, u jednome racionalnom obliku, jasan pregled relevantnih aspekata života hrvatske zajednice u Vojvodini, bilo kroz povijesnu bilo kroz perspektivu sadašnjosti. 
Konkretno pak govoreći, Zavod će nastojati do konca 2012. godine nastavi raditi na audio i vizualnom bilježenju etnološkog nasljeđa (npr. običaja vezanih uz žetvene radove) i dijalektalne građe vojvođanskih Hrvata (npr. staroštokavski govori u Bačkoj) i, nakon toga, pristupiti njihovoj obradi i prezentaciji. Isto tako, okušat ćemo se i u povijesnim istraživanjima i to onih vremenskih razdoblja ili geografskih prostora koji su slabije istraženi, pristupit će se realizaciji istih (npr. migracije Hrvata u Vojvodini, crkvena povijest, barokno slikarstvo u katoličkim crkvama u Vojvodini, dio glazbenog nasljeđa Josipa Andrića). Također, nastavit ćemo suradnju na izradi Hrvatskog iseljeničkog leksikona, što ga realizira Institut društvenih znanosti Ivo Pilar " u Zagrebu. 
Kao i do sada, jedan dio rezultata ovih istraživanja bit će objavljeni ili u Godišnjaku za znanstvena istraživanja Zavoda ili u samostalnim publikacijama Zavoda (npr. objavit ćemo knjigu o životu i cjelokupnom djelu književnika i skladatelja Stanislava Prepreka) ili, pak, u sunakladništvu s drugim institucijama i ustanovama (npr. sa Znanstvenim zavodom Hrvata u Mađarskoj i udrugom Oksimoron iz Osijeka objavit će se 2012. godine studija o knjiškim i književnim temama ravnatelja Tomislava Žigmanova). I tijekom 2012. godine nastavit ćemo organizirati znanstvene kolokvije i javna predavanja na teme od značaja za kulturnu povijest i sadašnjost Hrvata u Vojvodini, kako bismo nastavili, s jedne strane, okupljati znanstvenike oko Zavoda, a s druge strane činili vidljivim znanstveni segment na suvremenoj kulturnoj sceni. Sljedeće godine poseban će akcent biti stavljen na istraživanja i obilježavanje stoljetnih obljetnica rođenja nekoliko velikana Hrvata u Vojvodini (npr. Ante Evetović Miroljub, Beato Bukinac, Ivan Kujundžić, Ante Jakšić i dr.), što ćemo raditi u suradnji s drugim hrvatskim institucijama i organizacijama. 
b) Kodifikacija i organiziranje arhivske građe u Zavodu te izrada bibliografija i njihovo objavljivanje 
Opće je poznato kako je veliki dio arhivske građe, koji je značajan za mjesnu povijest vojvođanskih Hrvata, već pohranjen u postojećim arhivima čiji su osnivači lokalne samouprave ili pojedine državne ili kulturne institucije u Vojvodini / Srbiji, Hrvatskoj, Mađarskoj, Austriji, Italiji... Postoje također i ustrojeni arhivi pri Katoličkoj crkvi i njezinim pojedinim institucijama, a vjerojatno i svako hrvatsko kulturno društvo ima neku svoju arhivu. Postoji neveliki broj i privatnih arhiva. 
Na temelju toga jasno je zašto se Zavod opredijelio da začetak arhivske građe Zavoda čine pisani i drugi materijalni tragovi iz suvremenosti koji su od značaja za hrvatsku zajednicu u Vojvodini. Istu smo od 2009. počeli sustavno prikupljati i arhivski pohranjivati u Zavodu. S druge strane, usporedo se počelo raditi na kodifikaciji postojeće arhivske građe koja je od značaja za vojvođanske Hrvate u subotičkom Historijskom arhivu, te bi se na temelju popisa fondova, vodiča kroz arhivsku građu i istraživanja pristupilo izradi popisa s karakteristikama svih onih fondova i zbirki koji sadrže tragove o postojanju i djelovanju vojvođanskih Hrvata na polju politike, kulture, ekonomije i drugom. Na taj način obrađeni i objedinjeni, ovaj bi svojevrstan vodič kroz arhive sadržavao sve podatke o tome gdje se i u kakvim oblicima nalaze izvori od značaja za mjesnu povijest hrvatskog življa, što će onda služiti kao glavni temelj za daljnja moguća istraživanja. Nadalje, koncem 2010. godine Zavod je započeo arhiviranje elektroničkih informativnih sadržaja na hrvatskom jeziku (prilozi na radijskim i televizijskim programima) te njihovu obradu i klasifikaciju, što će biti nastavljeno i tijekom 2012. godine. 
S druge strane, unutar aktivnosti Zavoda poduzeti su i prvi odlučujući koraci na planu ustrojavanja bibliografskoga praćenja aktualne produkcije na hrvatskom jeziku, otvorena je rasprava i pristupilo se izradi kritičke i cjelovite bibliografije vojvođanskih Hrvata, čiji su prvi rezultati već objavljeni: riječ je o popisu knjiga o Hrvatima u Vojvodini u razdoblju od 1990. do 2008., te popisu znanstvenih i stručnih članaka u periodici također o Hrvatima u Vojvodini za isto razdoblje. U 2012. godini planiramo prirediti jednu bibliografiju periodičnih publikacija - riječ je o bibliografiji crkveno-narodnog kalendara Subotička Danica " u suradnji s Katoličkim institutom za kulturu, povijest i duhovnost Ivan Antunović " u Subotici. 
Zavod je na početku svoga djelovanja započeo prikupljanje zavičajne literature (monografskih i serijskih publikacija) i stvaranje zavičajne knjižnice koja će biti od velike pomoći u bibliografskom bilježenju knjiške produkcije, a napose u stručnom pristupu hrvatskoj pisanoj baštini u Vojvodini. Na taj način možemo najkvalitetnije pružiti pomoć i informacije svima koji se bave Hrvatima u Vojvodini u svom znanstvenom radu. 
Treba imati na umu da ovaj segment do sada unutar institucionalne strukture u kulturi hrvatske zajednice ni na koji način nije bio ustrojen ili organiziran, te da je Zavod u prve tri godine svojega postojanja realizirao prve odlučujuće korake na tome planu. U tom smislu, učinjeni su napori u sagledavanju prirode te scene, zatim dinamike i vrste događaja kao i njihovih posljedica, te dosega aktivnosti u ovim područjima. 
Naša daljnja nastojanja bit će usmjerena na izgradnju čvršće ne samo organizacijske već i institucionalne forme, te na produkcijsku dinamiku. Naime, u Zavodu za kulturu vojvođanskih Hrvata trebaju se nastaviti sustavna izučavanja, vrednovanja, dokumentiranja i predstavljanja suvremene likovne i primijenjene umjetnosti vojvođanskih Hrvata i njihovih recentnih opusa. U tom smislu, u likovnoj umjetnosti organizirali smo 2009. godine zajedničku izložbu mladih hrvatskih likovnih umjetnika iz Vojvodine u Subotici, 2010. godine priređena je u Osijeku, a 2011. priređena je u Varaždinu, Zagrebu, Šibeniku i Požegi. 
Istodobno, posvećujući se sustavnom i temeljitom proučavanju i predstavljanju suvremenog trenutka u likovnim (vizualnim, npr. slike od slame, Katarina Tonković Marijanski) i primijenjenim umjetnostima (Darko Vuković, Augustin Juriga), usporedo se krenulo s istraživanjima moderne i suvremene umjetnosti vojvođanskih Hrvata u XX. stoljeću obrađujući značajna hrvatska imena, valorizirajući i cjelovito izlažući njihove opuse s posebnim težištem na objavljivanju monografija kao rezultata ovih istraživanja. Kako ovaj posao zahtijeva više vremena, veći broj stručnih suradnika i više novca, realizaciju retrospektiva i monografija treba planirati dugoročno, a njihovu promociju vezati za posebne prigode i obljetnice. U tom smislu, do kraja 2012. godine, planiramo predstavljanje monografije Stipana Kopilovića (autor povjesničar umjetnosti Bela Duranci) i objaviti monografiju Cilike Dulić Kasibe (autorica povjesničarka umjetnosti prof. Olga Šram). 
d) Produkcija novih i koordinacija postojećih kulturnih događaja Hrvata, te njihova veća vidljivost 
Kao što je bio slučaj i u prve tri godine rada, i dalje ćemo nastaviti raditi na produkciji kulturnih događaja Zavoda. Oni će biti neposredna posljedica aktivnosti koje se unutar Zavoda budu odvijale u navedenim programskim područjima, a pokrivat će cijelu lepezu ustaljenih vrsta: izložbe, koncerte, tribine, književne večeri, javna predavanja, znanstvene skupove, stručne rasprave, filmske večeri, kazališne priredbe, objavljivanje knjiga i brošura... Ustalit ćemo i program prezentacije filmske produkcije iz Republike Hrvatske Ciklus hrvatskog filma " s partnerom iz Zagreba - Udrugom Artizana ". 
Isto tako, Zavod će pomoći produkciju i organiziranje svih kulturnih manifestacija vojvođanskih Hrvata koje imaju pokrajinski značaj, a gdje je za to iskazana potreba od strane organizatora (npr. natjecanje recitatora, Dani Balinta Vujkova, blagdani hrvatske zajednice, Dani A. G. Matoša i J. Andrića...). I nadalje ćemo nastaviti pružati logističku, stručnu i svaku drugu pomoć onim manifestacijama koje imaju veći kulturni značaj unutar hrvatske zajednice u Vojvodini i za što budemo kontaktirani. 
Pod koordinacijom postojećih kulturnih aktivnosti prije svega se misli na poslove oko usuglašavanja programa i dinamike rada s već postojećim aktivnostima unutar kulturnih institucija i organizacija hrvatske zajednice u Vojvodini, te poticanje planiranja zajedničkih aktivnosti, koje trebaju završiti izradom kalendara stalnih kulturnih događaja vojvođanskih Hrvata za 2012. godinu, što je učinjeno i za 2011. godinu. 
Na koncu, nastavit će se svakodnevno održavanje internetske stranice Zavoda, koja je u dvije i pol godine svojega postojanja postala informativni portal cijele kulturne scene vojvođanskih Hrvata. Drugim riječima, ona ima funkciju prezentacije kulture vojvođanskih Hrvata uopće, i to putem popularnih ukaza na vlastitu povijest, prikazima velikana, materijalnim tragovima kulture, kratkim informacijama o institucijama i organizacijama, projektima, događajima, sadržajima publikacija... Do konca 2011. godine internetsku stranicu je posjetilo više od 120 tisuća posjetitelja, odnosno više od 130 posjetitelja dnevno, čime je postala daleko najposjećenija stranica na hrvatskom jeziku u Vojvodini. 
e) Suradnja s drugim institucijama u Vojvodini / Srbiji i u Hrvatskoj 
Suradnja će se nastaviti odvijati u okviru onih programa koji su od značaja za kulturu, umjetnost i znanost te njezin razvoj kod vojvođanskih Hrvata (npr. s kulturnim institucijama i organizacijama vojvođanskih Hrvata, zatim sa Zavičajnom galerijom dr. Vinkom Perčić " ili Modernom galerijom Likovni susret " na planu prezentacije suvremenog likovnog stvaralaštva, ili sa zavodima za zaštitu spomenika kulture na planu očuvanja kulturnog nasljeđa vojvođanskih Hrvata). S druge strane, slična bi se suradnja odvijala s kulturnim, znanstvenim i visokoškolskim institucijama kulture iz Republike Hrvatske (npr. Institut za migracije i narodnosti, Filozofski fakultet Sveučilišta u Zagrebu i dr.), te s institucijama hrvatskih manjinskih zajednica u drugim državama (npr. Znanstveni zavod Hrvata u Mađarskoj). 
Od institucija iz Republike Hrvatske na početku će biti potrebno najviše onih iz područja edukacije i stručnog usavršavanja uposlenika i vanjskih suradnika, u čemu su učinjeni prvi koraci, a Zavod će raditi na predstavljanju suvremenog kulturnog stvaralaštva i rezultata znanstvenih istraživanja iz Republike Hrvatske u Vojvodini. Posebno područje rada bit će nastavak rada na sustavnom pristupu prema kulturnoj baštini, od njenoga osmišljavanja, proučavanja i edukacije budućih djelatnika na evidentiranju, prikupljanju i obradi kulturne baštine Hrvata u Vojvodini te činjenju napora na njezinoj zaštiti. 
f) Rad na profiliranju i osnaživanju ljudskih resursa 
Segment kulture vojvođanskih Hrvata još uvijek nije u dovoljnoj mjeri profiliran, stoga se nastavak rada u ovom području sam po sebi nameće i to od elementarnoga evidentiranja raspoloživih ljudskih resursa pa do njihova strukturiranja i osnaživanja u svakom od pojedinih područja, što je već započeto u aktivnostima Zavoda tijekom 2009., 2010. i 2011. godine. Isto tako, pokrenuli smo inicijativu stručnog usavršavanja znanstvenika i kulturnih stvaralaca, osobito mlađih, u znanstvenim i visokoškolskim ustanovama u Republici Hrvatskoj. U dogovoru s Ministarstvom znanosti, obrazovanja i športa Republike Hrvatske pristupilo se, u suradnji s Hrvatskim nacionalnim vijećem, programu besplatnih doktorskih studija za Hrvate koji su završili osnovni studij i imaju formalne uvjete, a žive i rade u Vojvodini. 
Posebni segment i nadalje će biti usavršavanje ljudi koji rukovode amaterskim kulturnim institucijama i organizacijama i to u području upravljanja organizacijama, projektnog planiranja, menadžmenta kulturnih manifestacija.... Za ovo posljednje tijekom 2012. godine održat će se najmanje dva seminara, u čiji će rad biti uključeni predstavnici svih kulturnih institucija i organizacija Hrvata u Vojvodini. 
