Sažetak: Uvod: Postoji više načina da se ispitaju efekti fonijatrijske terapije kod poremećaja glasa. Najprecizniji način je primena kompjuterske analize glasa. Cilj rada: Cilj ovog istraživanja je bio da se izvrši detaljna analiza akustičke strukture vokala A pre i posle terapije glasa kod pacijenata sa hiperkinetičkom disfonijom, da bi smo dobili kvantitativnu verifikaciju uspeha. Metod rada: Ispitana su 32 disfonična pacijenta muškog pola, starosti 43,6 5,68 godina. Kod svih je sniman i analiziran vokal A pre i posle jednomesečne fonijatrijske terapije. Obrađeni su parametri signala, šuma i tremora. Rezultati: Od analiziranih parametara vokala A, jedanaest je imalo poboljšanje (p 0,05, i p 0,01). Tri parametra su imala promene u smislu poboljšanja, ali uočene razlike nisu bile statistički značajne (p &gt; 0,05). Zaključak: Rezultati ovog istraživanja su pokazali da je fonijatrijska rehabilitacija bila uspešna kod većine analiziranih parametara. Predlaže se nastavak fonijatrijske rehabilitacije do potpune stabilizacije glasa. Ključne reči: poremećaji glasa, akustička analiza glasa, vokalna terapija
UVOD
Hiperkinetička disfonija je najčešća forma poremećaja glasa [ 1 ]. Faktori koji dovode do hiperkinetičke disfonije su preveliko opterećenje fonacijskih organa, neadekvatna upotreba glasa, govor u buci, posledice zapaljenjskih promena i drugi [ 2 ]. Ovo oboljenje se najčešće javlja kod vokalnih profesionalaca, a naročito komandnog osoblja, predavača, sportskih trenera, uličnih pro-davaca i sl. Glas kojim se služe ovi ljudi u toku rada je za oktavu viši od osnovnog tona normalnog govornog glasa, što je veliki napor za generator i oštećuje njegovu funkciju [ 3 - 5 ]. Impulsi koji dolaze iz centralnog nervnog sistema kroz oba N. rekurensa pretvaraju se u pogrešnu komandu grča svih unutrašnjih mišića larinksa. Kada je početni impuls za fonaciju pogrešno prihvaćen od generatora dalji tok fonacije se ne može odvijati pod optimalnim uslovima. Bolesnik, u želji da fonira, sa naporom " gura " vazdušnu struju kroz stegnuti larinks. Ovakva situacija dovodi u nenormalan rad i druge organe fonacijskog aparata. Aktivator i rezonator rade pod velikim opterećenjem. Hiperkontrakcije mišića respiracije, fonacije ili rezonancije, predstavljaju suštinu hiperkinezije [ 1 ]. Kod ovih poremećaja dolazi do razgradnje normalnih fonacijskih automatizama, tako da se određene radnje u organima za neposredno proizvođenje glasa odigravaju na potpuno neadekvatan način. Ako ovakav proces traje duže vremena, on remeti rad ovih organa, čineći fonaciju sve težom. Pereljo je 1962. godine (citat Majdevac) preporučio podelu funkcionalnih poremećaja glasa, prema etiološkim faktorima, na fonoponoze i fononeuroze [ 6 ]. Hiperkinetička dis-fonija se prema toj klasifikaciji ubraja u fonopo-noze. Simptomi hiperkinetičke disfonije su mnogi i mogu se podeliti na subjektivne i akustičke. Sub-jektivne tegobe na koje se pacijent žali su bolovi u predelu grkljana, zamorljivost glasa manje ili više izražena promuklost. Akustički simptomi zavise od težine oštećenja glasa. Kod pacijenata sa hiperki-netičkom disfonijom glas je slabije ili jače promu-kao, stegnut, smanjenog opsega i sa tvrdim počet-kom fonacije [ 2 - 4 ]. Tokom vremena intezitet glasa se sve više smanjuje, pa sa vremenom može preći i u afoniju. U težim slučajevima pacijent nije u stanju da dovede glasnice u fonacijski položaj bez pratećeg grča ventrikularnih i ariepiglotičnih nabora. Dijagnostički dijapazon kod hiperkintičke disfonije podrazumeva: laringoskopski, videostroboskopski pregled, radiološka ispitivanja, elektromiografksi pregled i kompjutersku analizu glasa. Od akustičkih analiza najčešće se primenjuju sonagrafksa, multi-dimenzionalna, sonamač, formntna analiza i druge. Indirektno laringoskopskim pregledom uočava se nedovoljna okluzija glotisa. Stroboskopski se registruje oslabljen tonus mišića glasnica, proširenje amplitude, slaba okluzija glotisa i naglašena vertikalna komponenta vibracija glasnica. Fonijatrijska terapija podrazumeva po potrebi pri-menu standardne medikamentne terapije a potom primenu vokalne rehabilitacije. Vokalna rehabilita-cija obuhvata sistem tehnika za uklanjanje nepra-vilnih fonacijskih automatizama.
CILJ RADA
Cilj istraživanja je bio da se izvrši detaljna analiza akustičke strukture vokala A kod pacijenata sa hiperkinetičkom disfonijom pre i posle vokalne rehabilitacije glasa, da bismo dobili kvantitativnu verifikaciju uspeha. Multidimenzionalna analiza glasa imala je za cilj da obezbedi objektivne podatke o glasu a služi i kao podrška subjektivnoj proceni glasa, koja uvek prethodi kompjuterskoj i počinje pri uspostavljanju prvog kontakta sa pacijentom.
REZULTATI
Prosečna starost ispitivanih pacijenata je bila 43,6 5,68 godina. Zastupljenost predisponirajućih faktora koji mogu uticati na pojavu hiperkinetičke disfonije prikazana je na tabeli 2. Najčešće su bili zastupljeni: vokalna opterećenost kod ljudi koji se profesionalno bave glasom (69 %), slede pušenje (58,5 %), i genetska predispozicija (34 %). U istraživanju su učestvovali nastavnici, sportski trener, komandno osoblje i spikeri. Genetska predispo-zicija je podrazumevala pojavu hiperkinetičke disfonije kod jednog ili više članova porodice ispitanika. Rezultati srednje vrednosti osnovne frekvencije - F0 / Hz glasa pre i posle fonijatrijske terapije su se razlikovali, ali uočena razlika nije bila statistički značajna (t = 1,317; df = 29: p &gt; 0,05). Drugi parametri osnovne frekvencije, standardna devijacija os-novne frekvencije - STD / Hz / i broj pitch perioda PER su imali veliko poboljšanje (W = 13; Z = - 4,478; p 0,01 i W = 28; Z = - 3,997; p 0,01). Parametri kratkotrajnih i dugotrajnih perturbacija frekvencije ukupan jitter - Jit, procenat jitter-a Jitt / % /, relativna srednja vrednost perturbacije - RAP / % /, i koeficijent varijacije osnvne frekvencije-vFo, su takođe bili znatno poboljšani nakon fonijatrijske terapije. Uočena razlika za sve navedene parametre je bila visoko statistički značajna (W = 489; Z = - 4,887; p.; 0,01 W = 457; Z = - 4,762; p 0,01; W = 1; Z = - 4,742; p 0,01; W = 1; Z = - 4,962; p: 0,01). Nakon vokalne terapije rezultati parametara kratkotrajnih i dugotrajnih perturbacija amplitude (shimmer - ShdB procenat shimmer-a Shim %, koeficijent perturbacije amplitude - APQ %) su bili daleko bolji. Uočene razlike za sva tri parametra bile su visoko statistički značajne (W = 0; Z = - 4,872; p 0,01, za sva tri parametra). Prisustvo šuma u analiziranom signalu - odnos šum / harmonik NHR, nije se značajno promenio nakon sprovedene terapije (W = 189; Z = - 0,888; p &gt; 0,05). Za ostale parametre šuma terapija je imala veći efekat. Tako su indeks turbulencije glasa - VTI i indeks prigušene fonacije - SPI znatno poboljšani (W = 129,5; Z = - 2,159; p 0,05) (W = 466; Z = - 4,782; p 0,01). Analizom tremora kroz indeks intenziteta - FTRI, nije uočeno značajno poboljšanje (W = 169; Z = - 1,264; p &gt; 0,05). Na Tabeli 1. prikazani su rezultati srednje vrednosti i standardne devijacije analiziranih parametara vokala A naših ispitanika pre i posle vokalne rehabilitacije.
DISKUSIJA
U istraživanju je uspeh vokalne rehabilitacije pacijenata sa hiperkinetičkom disfonijom bio praćen multidimenzionalnom kompjuterskom analizom srukture vokala A. Mnoge studije su dokumentovale efekte vokalne terapije u popravljanju akustičke strukture glasa [ 7 - 12 ]. Doyle i saradnici [ 13 ] su ukazali na povezanost pušenja, glasovnog napora, alergije i genetske predispozicije sa poja-vom hiperkinetičke disfonije. Kod pacijenta u ovom istraživanju zastupljenost predisponirajuh faktora za nastanak hiperkinetičke disfonije slaže se sa nalazima drugih autora [ 2,5,14 ]. Srednja vrednost frekvencije osnovnog glasa - F0 pre i posle fonijatrijske terapije kod pacijenata se razlikovala ali razlika nije bila statisčitčki značajna. Indireknom laringoskopijom nisu uočene organske promene na glasnicama te se frekvencija osnovnog glasanije statistički nije značajno razlikovala pre i posle fonijatrijske terapije. U drugim studijama podaci se slažu sa ovim istraživanjem [ 13,15,16 ]. Ovo se objašnjava činjenicom da srednja vrednost frekvencije osnovnog glasa - F0 nije specifičan parametar za hiperkinetičku disfoniju [ 13, 15 - 17 ]. Odnos šum / harmonik NHR, nije se značajno promenio nakon sprovedene rehabilitacije. Slične re-zultate dobili su Amir i saradnici [ 18 ]. Kao objašnjenje naveli su približne vrednosti pomenutog parametra pre započinjanja terapije sa normalnim vrednostima, što se pokazalo i u ovom istraživanju. Kod indeksa intenziteta tremora - FTRI, takođe nije uočeno značajno poboljšanje. Proučavanjem dostupne literature nismo našli podatke o ovom parametru. Uglavnom su istraživanja bila zasnovana na ispitivanju većeg broja vokala a manjeg broja akustičkih parametara [ 18 - 23 ]. Moguće objašnjenje nedovoljnog poboljšanja FTRI je kratko trajanje vokalne rehabilitacije, od samo mesec dana, u ovom istraživanju. Ovi rezultati ukazuju da je vokalnu rehabilitaciju kod hiperkinetičke disfonije potrebno sprovoditi u dužem vremenskom periodu. Mnoga istraživanja su dokumentovala da se normalan i patološki glas razlikuju u mnogim parametrima [ 10,19,21,24 - 26 ]. U radu je naveden primer vizuelne analize glasa kod najbolje rehabilitovanog ispitanika u ovom istraživanju (slika 1 i slika 2). Posle jednomesečne vokalne terapije vokal A je pokazao poboljšanje akustičke strukture glasa kod pacijenata, što se na Tabeli 2 i prikazuje kao smanjenje vrednosti svih ispitivanih parametara. Od četrnaest analiziranih parametara vokala A statistički značajno i visoko značajno poboljšanje uočeno je kod jedanaest: standardne devijacije osnovne frekvencije - STD / Hz / i broja pitch perioda PER, ukupnog jitter-a - Jit, procenata jitter-a Jitt / % /, relativne srednje vrednosti perturbacije - RAP / % /, i koeficijenta varijacije osnvne frekvencije-vFo, shimmer-a - ShdB, procenta shimmer-a Shim %, koeficijenta perturbacije amplitude - APQ / % /, indeksa turbulencije glasa - VTI i indeksa prigušene fonacije - SPI. Ovi podaci ne odstupaju od onih iz literature [ 13,20,23 ]. Najvažniji akustički parametari u klinikoj primeni analize glasa su osnovna frekvencija glasa - Fo, poremećaji frekventcije - jitter, amplitude - shimmer i odnosa harmoik-šum - NHR [ 27,28 ]. Povećane vredsnosti jitter-a i shimmer-a karakteristične su kako za hiperkinetičku disfoniju tako i za druge vrste poremećaja glasa [ 19,20,21 ]. Ispitivanje je pokazalo da kompjuterska analiza glasa u praćenju pacijenata sa poremećajima glasa predstavlja objektivan tehnički metod sa visokim stepenom preciznosti u praćenju toka terapije sa jedne strane, a sa druge u velikoj meri isključuje rizik neadekvatne terapije i koristi se kao dopuna drugih metoda. Rezultati rada preporučuju upotrebu multidimenzionalne analize glasa za praćenje uspeha vokalne rehabilitacije, zbog pouzdanosti, lakoće izvođenja, mogućnosti čuvanja i poređenja podataka, kao i vizuelnog prikaza analiziranog glasa. Ovo je u skladu sa kliničkim iskustvom jer je cilj vokalne terapije postizanje estetski kvalitetnog i čistog glasa.
ZAKLJUČAK
Posle jednomesečne vokalne terapije došlo je do popravljanja akustičke strukture vokala A, ali ne u dovoljnoj meri, te je potrebno nastaviti sa terapijom do potpune korekcije glasa.
