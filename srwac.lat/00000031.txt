Mušičarenje iz fotelje 
Za razliku od bistrih planisnkih rečica i potoka, mesta za pecanje sa obale na većim stajaćim ili sporotekućim vodama često nisu pogodna za mušičare jer ih u velikoj meri ograničavaju i sputavaju. Često je i riba van domašaja mušičarskog konca, a gaženje je nemoguće jer je voda preduboka ili je dno muljevito. Ponekad je i broj mesta na kojima je moguće loviti sa obale ograničen, pa je veliki deo terena potpuno nepristupačan za nas mušičare. Za ovakve terene od velike pomoći je nekakvo plovilo. 
Kao jedno od rešenja nameće se i belly boat ili float tube, mala prenosna plovila na naduvavanje za jednu osobu. Radi se o vrlo praktičnom rešenju jer su tube vrlo zgodne za transport, sam ribolov iz njih je vrlo zabavan i generalno gledano najeftinije su rešenje. Tuba se pokreće i upravlja pomoću para peraja tako da su vrlo tihe, a upravljanje je vrlo jednostavno. Moram napomenuti da tuba nisu predviđene za tekuću vodu, kao ni za pretraživanje velike površine vode jer su znatno sporije od nekih drugih plovila kao što su recimo kajak, kanu ili pontonski čamac. Neki od modela kada su izduvani mogu bez problema stati u malo veći ranac, težina im svega par kilograma što ih čini vrlo zgodnim za transport. " Montiraju " se vrlo brzo tako da za svega par minuta možete biti spremni za pecanje. 
Na tržištu se može naći veliki broj različitih modela tuba koje se razlikuju po ceni, kvalitetu, vličini i profilu. 
Tube " O " profila 
Poznate još kao " Round " ili okrugli float tube. Ovo je verovatno najstariji tip float tuba, podseća na dečiji " slauf ". Ovaj tip je dosta nepraktičan jer je znatno otežan ulazak i izlazak iz tube. Pre ulaska u vodu morate navući na sebe float tube a zatim ući u vodu, takođe i pri izlasku iz tube prvo morate skroz izaći iz vode a zatim svući tubu sa sebe. Zvog svog okruglog profila pravi veliki otpor prilikom kretanja kroz vodu, ali sa druge strane ove tube su vrlo stabilne i vrlo teško je izvrnuti se ili ispasti iz ovakve tube (ovo se stvarno jako retko dešava sa bilo kojim tipom tube) jer je centar mase smešten ispod nivoa vode. I pored niske cene (već od 40 $) nisu baš popularne među mušičarima. Pored svojih prednosti i mana ovavke tube su našle svoju primenu za plitke i muljevite terene gde su vrlo zgodne za kretanje kroz vodu jer onemogućuju duboko upadanje u mulj. 
Tube " U " profila 
Za razliku od prethodnog tipa ove tube imaju otvoren prednji deo, tako da je sam ulazak i izlazak iz tube znatno olakšan. Prednost otvorenog prednjeg dela je svakako i u tome sto možete lakše dohvatiti predmete ispred sebe, prihvatiti ulovljenu ribu, otkačiti mušicu od neke " zakačke ", namestiti peraje koje je spalo... U svakom slučaju mnogo bolje i praktičnije rešenje od tuba " O " profila. Do nedavno verovatno najpopularniji tip tube. Što se cene tiče najeftiniji modeli su 50 - 60 $ pa sve do 150 - 200 $. 
Tube " V " profila 
Ovaj tip predstavlja modifikovanu verziju " U " tipa, sa boljim hidrodinamičkim karakteristikama, jer " V " profil stvara znanatno manji otpor prilikom kretanja. Obično su neznatno skuplje od tuba " U " profila ali su svakako najbolje kad je u pitanju odnos kvalitet cena. 
