Čuvena novosadska plaža Štrand utočište je za sve generacije. Kad nemaju šta da rade kod kuće, kad ne mogu da odu na posao jer ga nemaju, kad ne mogu da sednu u kafić jer nemaju para, Novosađani za zapute na Štrand. Mada ovih dana ne mogu da se kupaju, a pošto je Dunav prilično prljav, ne preporučuje se ni kupanje usred leta, najuporniji Novosađani na plaži su čim grane prvo prolećno sunce. Važno je samo da ne pada kiša. Tako se i ovih dana nemalo Novosađana okupilo da sedi na pesku i sunča se. Jeste da ih ujedaju komarci, da se ne mogu kupati, da baš i nema nekog društvenog života, da nema ni mnogo ljudi, ali, kako nam kažu, njima je dobro. Prilazimo grupi momaka i pitamo ih šta rade na Štrandu u ovo doba godine. A šta drugo da radimo. Da sedimo u stanu i gledamo televiziju? Pa ovde je mnogo bolje. Jedva sam čekao da dođe toplo vreme i da se malo sunčam. To mi je jedini odmor. U kafiće ne volim da idem. Za more nemam para, a ovde mogu da se sunčam i kupam. Zar to nije kao na moru? Doduše, Dunav je hladan, ali uskoro će se zagrejati. Neki kažu da je voda prljava, ali meni to ne smeta. Godinama se kupam i ništa mi se nije desilo. Zdrav sam, kao što vidite priča Dušan.
Šta drugo da radimo Očigledno je da mladi ljudi na Štrandu samo troše vreme, što bi rekao Basara, utucavaju ga. Da nema Štranda, sedeli bi po parkovima. Ovako je, kažu, bolje jer nikome ne smetaju. Mamini i tatini sinovi sede u kafićima u Ulici Modene, jedu skupu hranu i ispijaju espreso dok mi nesrećnici sedimo na Štrandu. Šta drugo da radimo. Posla nema, para nema. Kad sam kod kuće, padam u depresiju, a ovde je sve široko. Reka, zelenilo, pesak, sunce Meni je to dovoljno nastavlja priču Igor. Štrand nije baš zanimljivo mesto u ovom periodu, da se izrazimo turističkim rečnikom, u predsezoni. Danju se mogu videti stotine praznih stolica koje su složene u pravilne kvadrate i pravougaonike. Sa zvučnika ide domaća muzika, najverovatnije s nekog lokalnog radija. Na peščanoj plaži u grupicama sede oni mlađi, sredovečni ljudi su mahom sami, sa sunčanim naočarama na nosu. Oni uglavnom leže na plaži raširenih ruku i nogu, valjda hoće da uhvate što više sunca. Travnati deo Štranda rezervisan je za penzionere, uglavnom zavaljene na ležaljkama, i parove s malom decom. Ponekad je tu neka baka koja pokušava da prati neuhvatljivog, tek prohodalog unuka. Čini se da je Štrand u maju poslednje mesto za okupljanje mladih ljudi punih energije. Priznajem da nije posebno zanimljivo. Može se reći i da je dosadno. Ali mi tu provodimo vreme. Kod kuće nemamo šta da radimo i onda dolazimo ovamo. Ja sam tu čak i zimi. Samo prošetam. Opširnije u novom broju NS reportera. Strane 32 - 33 Autor: Dragan Stojanović
