Omladina JAZAS na sajmu obrazovanja 
04. mart 2012. 
Mart mesec volonteri Omladine JAZAS Novi Sad započeli su veoma vredno. U društvu novosadskih srednjih škola i fakulteta, predstavili su svoju organizaciju na Sajmu obrazovanja PUTOKAZI. Tokom tri dana trajanja sajma, edukovali su veliki broj osnovaca, srednjoškolaca, ali i studenata i odraslih osoba. 
Najveću pažnju posetilaca privukle su brošure o bolestima zavisnosti, HIV / AIDS-u i polno prenosivim infekcijama, ali podjednako interesantna bila je i kompjuterska igrica uz koju su se prolaznici rado opuštali. Nasmejana lica volontera Omladine JAZAS-a takođe su zainteresovala posetioce, a zatim bi neko od volontera upitao: Da li hoćeš da se igraš sa nama? I na taj način ih pozvao da učestvuju u kvizu. Pitanja koja su bila iz oblasti prevencije HIV-a i bolesti zavisnosti bila su na papirićima u maloj kutijici iz koje su učesnici izvlačili po tri i kao nagradu za sva tri tačna odgovora dobili bi jabuku. Naravno, uz jabuku dobili bi i kondom. 
Radionice su i ovaj put bile sastavni deo akcije. Zanimali su nas stavovi posetilaca, u kojoj meri se sa nekim stavom slažu ili ne. Na kraju svakog dana bilo je interesantno videti koliko se razlikuju mišljenja mladih, ali i, na žalost, koliko predrasuda postoji u našem društvu. Baš zbog toga, volonteri su imali prilike da porazgovaraju sa mladima i ukažu im na to šta je diskriminacija i koliko je ona nepravedna I neopravdana. 
