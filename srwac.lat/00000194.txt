Novi poluautomatski karabin poznate nemačke firme, namenjen pre svega za lov divljih svinja, predstavljen na IWA 2006. ima izuzetnu ergonomiju, fini rad mehanike i balans, što garantuje često prisustvo u svetskim lovištima
Nema iole obrazovanijeg lovca, koji nije čuo za nemački grad Suhl (Zul) i čuvenu firmu ` Gebruder Merkel `. Oblast oko Zuhla, još od 16. veka je centar germanske industrije oružja. Tu su se vekovima kovala koplja, helebarde, sablje, mačevi, ali vatrena oružja na crni barut. Naučni i tehnološki procvat 19. veka, prelasci s kremena na kapislu i kasnije, sa crnog na nitrocelulozni barut, baš zahvaljujući Zulu i njegovim puškarima, usadili su u svest ljudi spoznaju o vrhusnkom kvalitetu nemačkog oružja. Iz Zula su krenule prve dvocevne sačmarice sa više brava, ` hamerles ` sačmarice sa skrivenim (unutrašnjim) čekićima, dvocevke sa bok rasporedom cevi, kombinovane lovačke puške i prvi drilinzi (lovne trocevke koje se i danas smatraju vrhunskim lovačkim oružjem). Prepoznatljiva ` Merkel ` linija Iako vuče korene iz 16. veka, današnja firma ` Merkel `, zvanično je osnovana u Zulu 1898. Osnovali su je braća Karl Paul i Gebhard Merkel, uz pomoć Emila Wagnera i Adolfa Schadea. Uspeh firme nije bio slučajan, tradicija i dugogodišnje postojanje visokostručne škole, gde su se obrazovali puškari i graveri, dali su u svetu prepoznatljivu liniju ` Merkelovog ` oružja. Ugravirana imena na oružju ` Gebruder Merkel `, ` Sauer sohn `, ` Simpson `, izazivala su duže do 100 godina uzdahe lovaca. Oružja iz Zula bila su vrhunskog kvaliteta, ali veoma skupa. Jedna stvar provejavala je svih stotinu i više godina: ` Merkel ` je sinonim za klasično lovačko oružje. Izrađuje dvocevke, trocevke, jednocevne kip-lauf puške. Pre par godina, pojavio se Merkel KR1, obrtnočepni lovački karabin, ali i on može da se svrsta u klasično lovačko oružje. Međutim, na sajmu IWA 2006. svi smo bili iznenađeni Udarni sajamski novitet ` Merkela ` bio je poluautomatski lovački karabin Model SR1. Tržište je neumoljivo: novi naraštaji lovaca žele mogućnost za mnogo brzih hitaca, i proizvođači to moraju da im ponude. ` Merkel ` i dalje proizvodi celu paletu klasičnih pušaka, ali ponudio je i poluautomat, koji je cenom, ipak daleko ispod skupocenih, klasičnih modela.
Kvalitetna završna obrada Poluautomatski lovački karabin Merkel SR1, funkcioniše na principu pozajmice gasova. Cev je dužine 500 mm u standardnim kalibrima i 510 u ` magnum ` kalibru, otvorena je sa donje strane, negde na sredini. Kroz tu rupicu, sagoreli barutni gasovi evakuišu se u gasni cilindar, gde deluju na čelo klipa, pretvarajući toplotnu energiju u pravolinijsko kretanje. Klip je povezan sa dve snažne bočne, crno brunirane poluge, koje paralelno deluju na telo zatvarača. Spiralna, izuzetno dobro antikoroziono zaštićena povratna opruga, nalazi se oko klipne poluge (klipnjače), koja joj služi i kao vođica.
Telo zatvarača zaobljenog je oblika i unutar njega kreće se rotirajuće čelo. Ovaj pokretni deo, ima čak osam zabravljujućih bregova, koji imaju veliku zabravljujuću površinu. Rotacija čela zatvarača je definisana lučnim žlebom, u kome pliva snažni pravougaoni klin. Izvlakač čaura nalazi se utopljen u desni zabravljujući breg i pored oštrih ivica ima veliku površinu zahvatanja dna čaure.
Izbacivači su pod dejstvom opruga. Sve je vrlo kvalitetno završeno obrađeno, na ` Merkelovom ` nivou, tako da je rad ovog relativno složenog kinematskog sklopa, izuzetno gladak i jedva čujan. I obrada cevi je vrhunska, naročito usta cevi, tako da proizvođač tvrdi da su ispoštovani zahtevi definisani za proizvodnju sportskih preciznih ` match ` cevi. Udobna i ne tako velika ručica zatvarača, nalazi se na desnoj strani gornjeg sanduka, zaobljenih ivica, i verujemo neće da zapinje za odeću ili futrolu. Kao i svi savremeni lovački poluautomatski karabini i Merkel SR1, može lako da se rasklopi. To mu omogućava dvodelni sanduk (risiver), u čijem su gornjem delu integrisani cev i zatvarač, a u donjem delu nalazi se mehanizam za okidanje, sigurnosni sistem (kočnica), okvir za municiju i mehanizam za bravljenje okvira. Oba dela sanduka grade jednu lučnu, vitku celinu, koja pušci daje lep lovački, a ne ` militari ` izgled, što je čest slučaj kod poluautomata. Donji, duraluminijumski deo sanduka, ima ili peskiran crni mat finiš ili srebrnaste površine sa ukusnom, nenametljivom gravurom. U njega je ukomponovan polimerski sklop udarnog mehanizma i okvira. Komanda poprečne ` kros-bolt ` kočnice, nalazi se iza obarača, u proširenom delu štitnika. Prednji deo štitnika obarača, iskorišćen je za smeštaj obostrane poluge za oslobađanje okvira. Bilo da ste desnoruki ili levoruki strelac, izmena okvira veoma je jednostavna. Okvir ima dve opcije: može da bude potpuno izmenjiv, ili po želji, učvršćen zglobom u prednjem delu i rotirati oko te tačke. U zavisnosti od države i zakona zemlje u koju se puška izvozi, kapacitet okvira može da bude dva ili pet metaka.
Izuzetna ergonomija Na cevi su montirani brzi ` V ` zarez nišani, sa mušicom opremljenom jarkim optičkim vlaknom. Kako se ovaj lovački poluautomat prvenstveno namenjuje lovcima na divlje svinje, mislimo da je izbor mehaničkih nišana izvanredan. Tu nema mnogo vremena za nišanjenje, puca se na kratkim rastojanjima, a često i više brzih hitaca uzastopno. Za ugradnju optičkih nišana takođe su ostavljene različite mogućnosti. Moguće je postaviti dve klasične ` Švenk ` pločice ili jednu dugu, nazubljenu ` Viver ` ili ` Pikatini ` šinu. Sugerišemo ovu drugu varijantu, jer ako se jednom ` umorite ` od optike i poželite dobar kolimator, njega je najlakše montirati na zupčastu šinu. Za lov divljih svinja kvalitetan kolimatorski nišan (na primer švedski Aimpoint) naš je apsolutni izbor.
Puška je izuzetno dobro ergonomski rešena, na njoj ne postoji nijedna oštra ivica, sve je izduženo i zaobljeno, što je očigledan trend novijih konstrukcija lovačkih karabina. Prvi je u tom pravcu krenuo ` Benelli ` modelom Argo, i dalje ga sledi većina proizvođača.
Kundak Merkel SR1 urađen je od fine orahovine, sa kvalitetnom površinskom zaštitom. Čekiranje površina je na najvišem nivou, a dno kundaka zatvara efikasni gumeni amortizer. Proizvođač uz pušku isporučuje i više različitih distantnih pločica, što omogućava svakom strelcu, da prilagodi po sebi nagib i ` geometriju ` kundaka.
Puška se jednostavno rasklapa na dva dela, i time je omogućeno i transportovanje u kompaktnim koferima. Dužina ovog oružja je 1060 mm (1070 mm ` magnum `), uz umerenu masu od 3,2 kg. Zaista, smatramo da prekomerna upotreba plastike i olakšavanje oružja, često može da bude kontraproduktivno. Pa ne možete iz puške mase 2,6 kg da ispaljujete metke 8 x57JS i. 30 - 06. O većim kalibrima da i ne govorimo.
Lovački karabin Merkel SR1 na oko je odlično oružje. Nismo mogli da je isprobamo, jer je tek predstavljen na IWA 2006. Ali balans, ergonomija, fini rad mehanike i nadasve slavno ` Merkelovo ` ime, uverava nas da će ovo oružje biti često viđano u svim svetskim lovištima.
