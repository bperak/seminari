Vesti
21. jul 2013.
ZORAN RADMILOVIĆ, jedan od najvećih srpskih glumaca, umro je na današnji dan 1985. godine
Pre 28 godina, 21. jula 1985. umro je Zoran Radmilović, jedan od najboljih srpskih i jugoslovenskih glumaca, koji je tokom svog života glumio u 104 ostvarenja. Neprevaziđeni majstor improvizacije, oduševljavao je pozorišnu publiku, često stvarajući utisak da je sam čitavo pozorište. Rođen je 11. maja 1933. godine u Zaječaru.
Tokom svoje bogate filmske, serijske i pozorišne karijere, igrao je u filmovima kao što su Maratonci trče počasni krug i Majstori, majstori, seriji Majstorska radionica, kao i predstavama Radovan III i Kralj Ibi. Po očevoj želji, Zoran je upisao Pravni fakultet u Beogradu, a potom je studirao i na Arhitektonskom i Filološkom fakultetu. Uporedo je oprobao svoje glumačke mogućnosti u KUD Ivo Lola Ribar, a zatim je upisao i postupno apsolvirao glumu na Akademiji za pozorište, film, radio i televiziju i započeo karijeru u Beogradskom dramskom pozorištu (1962 1968), u kome isprva nastupa u manje značajnim predstavama. Godine 1964, zbog odustajanja Ljube Tadića, Radmilović uskače u naslovnu ulogu u Kralju Ibiju (na sceni Ateljea 212), predstavi koju pretvara razotkrivajući potpuno izuzetnu glumačku nadarenost u trijumf improvizacije (veliki uspeh ostvaruje i na gostovanjima u Parizu, Moskvi, Njujorku, Veneciji i dr.), u svoju scenu koja će trajati (zajedno s kasnijim Radovanom III Dušana Kovačevića) dve decenije. Iako je ostvario niz uspelih uloga u pozorištu (stalni je član Ateljea 212 od 1968. godine do smrti), na filmu, televiziji i estradi, sve su one ostale u seni uloge života u Kralju Ibiju (čak i kad se radi o briljantnom ostvarenju ulozi Molijera u istoimenom komadu M. A. Bulgakova, za koju je nagrađen Oktobarskom nagradom grada Beograda). Radmilović je na filmu je debitovao 1962. godine (Čudna devojka, Jovana Živanovića) i odigrao oko dvadeset uloga. Glavne je ostvario u filmovima Glineni golub (T. Janić, 1966), Ram za sliku moje drage (Mirza Idrizović, 1968), Pogled u noć (N. Stojanović, 1968), Paviljon 6 (L. Pintilije, 1978), Srećna porodica (Gordan Mihić, 1980). Pamte se njegove glumačke bravure u filmovima: Majstori, majstori, Šesta brzina, Maratonci trče počasni krug, Šećerna vodica Igrao je u brojnim TV serijama, od Ceo život za godinu dana, preko Više od igre do Priča iz radionice. Svoju poslednju, 299. po redu predstavu Radovan III, Zoran je održao 9. juna 1985. godine uz velike bolove. Međutim, opet uz njegovu veliku želju predstava je održana do kraja. Samo tri dana kasnije prebačen je u bolnicu iz koje se nije vratio. Dobio je nagradu za životno delo Dobričin prsten 1983. godine. U bolničkoj postelji primio je Sedmojulsku nagradu. Umro je u 52. godini života. Danas, u njegovom rodnom gradu Zaječaru njegovo ime nosi ulica u kojoj se rodio, Pozorište Timočke krajine i, već 21 godinu, značajan pozorišni festival Dani Zorana Radmilovića na kome se svake večeri dodeljuje nagrada Zoranov brk za glumačku bravuru. Kompanija Novosti je 1988. godine ustanovila Nagradu Zoran Radmilović koju dodeljuje poseban žiri na Sterijinom pozorju. U Mileševskoj ulici u Beogradu, 21. jula 2010. godine, postavljena je spomen ploča u čast Zorana Radmilovića u organizaciji Ateljea 212 i opštine Vračar.
12. jul 2013.
ZORAN ĐINĐIĆ u glavnom programu 47. Bitefa
Beogradski internacionalni teatarski festival (BITEF) predstaviće krajem septembra, uprkos drastično smanjenom budžetu, 11 predstava iz Srbije, regiona i sveta, objedinjenih sloganom Teško je biti, kojim ukazuje, između ostalog, i na teškoće sopstvenog opstanka i opštu krizu kulture i umetnosti u Srbiji.
47. BITEF počinje 22. septembra belgijsko-nemačkom predstavom Before Your Very Eyes Gob Skvad, sa starmalom decom koja iz svog ugla govore bez predrasuda o iskustvima sa starijom generacijom. Reditelj preispituje i invertuje značenja ideja mudre starosti i nevine mladosti, pružajući iz pespektive deteta pod lupom ozbiljnu kritiku sadašnjeg društvenog trenutka u Evropi.
Evropi, odnosno njenoj istoriji 20. veka, koja je tretirana humorno i ironijski, posvećena je i češka predstava Europeana (Reduta Theatre, Brno) Jana Mikulášeka,
Francuska predstava Beograd (Compagnie Espace commun, Pariz), u režiji Juliena Fišera, inspirisana je dramskim tekstom poznate performerke i spisateljke Angelice Liddell, koja je napisala tekst o gradu u kojem nikada nije bila Beogradu, inspirisana vestima u medijima o sahrani Slobodana Miloševića.
Letnja pauza do 15. septembra
Završena je sezona 2012 / 13. Hvala Vam što ste bili deo svih naših predstava i događaja. U ponedeljak, 26. avgusta, otvaramo ponovo vrata biletarnice, jer Vas predstave na našem redovnom repertoaru i nove premijere očekuju već od 15. septembra Želimo Vam da lepo provedete ovo leto. Vaš Atelje 212
24. jun 2013.
UJEDINIMO SE ZA DECU Klub prijatelja UNICEF-a
Pozorište Atelje 212 priključilo se Klubu prijatelja UNICEF-a čiji je cilj stvaranje društva koje poštuje dečija prava i podstiče razvoj svakog deteta. Klub prijatelja UNICEF-a osnovan je da bi omogućili svakom pojedincu i svakom pravnom licu u zemlji da nam se pridruže i pomogne redovnim mesečnim donacijama. Članove Kluba povezuje uverenje da samo srećna, zdrava i obrazovana deca koja rastu u podsticajnom i sigurnom porodičnom okruženju, mogu doprineti uspehu i boljoj budućnosti zemlje, kao i uverenje da smo kao zajednica obavezni da im to obezbedimo. Srbija stari. Samo 17,6 % stanovništva mlađe je od 18 godina. To su budući lekari, naučnici, učitelji, pravnici, ekonomisti ako im se omogući dobar početak života pruža im se šansa da razvijaju svoje potencijale od ranog detinjstva. Svega 44 % dece pohađa predškolske programe, svako peto dete nema u kući nijednu knjigu, 27 % siromašne i 63 % romske dece nikada ne završi osnovnu školu, svako drugo dete uzrasta od 2 do 4 godine trpi fizičko kažnjavanje. Deca sa smetnjama u razvoju su u još gorem položaju. Vrlo često su zbog teške materijalne situacije ili drugih teškoća odvojeni od bioloških porodica i smešteni u domove (69 %) ili hraniteljske porodice (11 %). Ni to nije dobar početak. Sva ova deca imaju pravo na druženje sa vršnjacima u vrtiću i učenje kroz igru, porodično okruženje, vaspitavanje bez nasilja, redovno pohađanje osnovne škole. UNICEF sa svojim partnerima iz različitih segmenata društva svakodnevno radi na rešavanju osnovnih problema i zaštiti prava dece u oblastima obrazovanja, socijalne i zdravstvene zaštite. Trudimo se da dopremo do svakog deteta kome je pomoć potrebna, posebno do onih iz marginalizovanih i ranjivih grupa. Rad UNICEF-a se ne finansira iz budžeta Ujedinjenih nacija i zato se oslanjamo na podršku donatora. Sredstva za rad u Srbiji dobijamo od vlada zemalja donatora, međunarodnih organizacija, poslovnog sektora i pojedinaca. Pridružite se i Vi u naporima da stvorimo bolji svet za današnju decu, kako bi oni mogli sutra da ga grade i unapređuju. Kao član Kluba prijatelja UNICEF-a, učestvujte u sklapanju boljeg života dece.
