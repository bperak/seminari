Ovogodišnji Svetski dan zdravlja, 7. april je posvećen starim osobama i njihovom zdravlju i akcije se sprovode pod sloganom Starenje i zdravlje: Zdravlje dodaje život godinama.
Danas vas Zavod poziva na akciju pomoći starim ljudima. Pošaljite na našu adresu kvalitet @zjzpa.org.rs do 7. aprila priču o tome kako ste nekome ili kako je neko vama pomogao. Najlepše priče će biti objavljene na našem sajtu..
Uočite dobra rešenja u gradu prilagođena starim licima, vezana za arhitekturu, saobraćaj, javne službe... pošaljite nam svoje slike na adresu kvalitet @zjzpa.org.rs o dobrim rešenjima koja ste uočili u Pančevu do 7. aprila i mi ćemo najbolja objaviti na našem sajtu u okviru promocije Svetskog dana zdravlja.
Zavod će organizovati 5. aprila u 9 h u Klubu za stara lica u Josifa Marinkovića 25 u Pančevu predavanja na temu pravilne ishrane i fizičke aktivnosti u trećem dobu, gde će posetioci moći i da se upoznaju na koji način treba pravilno vežbati.
U poslednjih tri decenije prosečan ljudski vek je produžen, a broj ljudi starijih od 60 godina je udvostručen. Uskoro će biti više starih ljudi nego dece. U poređenju s prosečnim životom na početku prošlog veka, danas čovek živi oko 50 godina duže. S ovim problemom se ne susreću samo visoko razvijene zemlje, već je trend prisutan i u manje razvijenim sredinama.
Ljudski organizam stari praktično od prvog dana rodjenja. Mnoge ćelije imaju sposobnost obnavljanja, ali sa nekima to nije slučaj. Zato je važno da se zdravlje neguje tokom celog života. Briga o zdravlju danas ima okvire života u urbanoj sredini, u ekonomski uslovljenom, izmenjenom sistemu porodičnog života i rapidno rastućoj primeni tehnologije.
Koji to zdravstveni problemi u detinjstvu i ranoj mladosti mogu biti uzrok poremećaju zdravlja u starosti? Neuhranjenost može povećati rizik za pojavu osteoporoze i anemije, a gojaznost može biti rizik za pojavu kancera, respiratornih i mišićno-skeletnih bolesti u starijem životnom dobu. Međutim, većina ovih rizika se može prevenirati zahvaljujući pre svega našem ponašanju u vezi zdravlja. Ako se svakodnevno zapitamo šta je to što jedemo, na koji način jedemo, koliko smo fizički aktivni, da li pušimo, pijemo alkohol, izlažemo se drugim štetnim materijama i napravimo zdrave izbore, rizik za oboljevanje će biti smanjen. Stari više umiru od bolesti srca, kancera i dijabetesa nego od infektivnih i parazitarnih bolesti i češće obolevaju od više bolesti istovremeno, što otežava život i njima samima, ali i njihovim porodicama. Ograničena pokretljivost, slabost i drugi fizički i mentalni problemi starih zahtevaju dugotrajnu negu, pomoć u kući, domu za stare ili lečenje u bolnici. S pojavom zakona o produženju radnog staža, javlja se i pojava marginalizacije i diskriminacije starih osoba na poslu: smatraju ih manje produktivnim, njihovo iskustvo zastarelim ili smatraju da im zdravstvena nega nije potrebna, da je njihovo vreme prošlo.
Ova pogrešna uverenja ponekad više ugrožavaju zdravlje starih ljudi jer nemaju podršku okoline koja im je u tim godinama najviše potrebna. Nije teško uputiti im toplu reč, nežni dodir ili im jednostavno pružiti neku malu pomoć, a kada ih budemo razumeli kako se osećaju, shvatićemo da je sadašnji trenutak taj u kome se treba posvetiti spostvenom zdravlju kako bi nas ono služilo i u poznim godinama.
Zavod za javno zdravlje Pančevo je do sada imao više aktivnosti u klubovima starih, predavanja u Gerijatrijskom centru o ishrani i fizičkoj aktivnosti itd.
Grad po meri starih ljudi
Rastući trend stare populacije navodi nas na razmišljanja kako da starim sugrađanima olakšamo život. Mnogi od njih su slabo pokretni, neki su i teško bolesni, a treba stići do lekara, prodavnice, družiti se sa vršnjacima, prošetati.
Na pokretljivost, samostalnost i kvalitet života starih ljudi najviše imaju uticaj javne ustanove i životno okruženje. Lepo uređen, čist grad, sa mnoštvom zelenila i cveća je prijatno mesto za šetnju. Odmor na klupi u parku, ali i ispred zgrade u lepom okruženju će mnogo više pomoći nego antidepresivni lekovi. Sprave za lagane vežbe u parkovima nisu samo za decu. Samo nekoliko ponavljanja, sa svakodnevnim produžavanjem trajanja vežbi će vremenom regulisati ne samo težinu, već i krvni pritisak.
Rampe i rukohvati za ulazak u javne ustanove odagnaće strah za izlazak iz kuće. Na taj način će šetnja radi obavljanja osnovnih obaveza biti sasvim prijatna. Za one pokretljivije vožnja obeleženim biciklističkim stazama uz uslov da postoje i parking mesta za bicikle biće osim obavljenog posla i dodatna rekreacija.
Šta je to o čemu savremeni arhitekti treba da povedu računa? Da bi svaki javni prostor bio dostupan i starim osobama, zgrada treba da ima lift ili da se sve službe nalaze u prizemlju, da postoje dovoljno široke stepenice, sa ne previše visokim stepenicima, rampe za pristup invalidnih lica, podne obloge od materijala koji se ne kliza, dovoljno stolica za odmor i javni toaleti prilagođeni starim i invalidnim osobama.
Zdravi, u zdravom društvu i u starosti
Da demografska transformacija, rapidno starenje stanovništva ima uticaja na individualni život, život u zajednici, da se dešavaju promene na nacionalniom ili internacionalnom nivou zaključeno je još na prvom svetskom skupu o starenju u Beču 1982. godine. Danas, 30 godina kasnije očekuje se donošenje novog akcionog plana za period od 2012. do 2022. godine. Pogledajmo prvo šta je bilo zacrtano u prethodnom planu i šta je do sada ostvareno
Madridski plan akcije iz 2002. godine je bio fokusiran na tri prioritetne oblasti: stare osobe i razvoj, unapređenje zdravlja i blagostanja starih ljudi i obezbeđenje podržavajuće okoline. Ovaj dokument je bio osnov za donosioce odluka na svim nivoima, za nevladine organizacije, za one koji mogu da usmere socijalni i ekonomski razvoj, razvoj ljudskih prava i one koji su uključeni u brigu o starim sugrađanima.
Pretpostavlja se da će od 600 miliona ljudi koji su 2000. godine imali više od 60 godina u 2050. godini biti dve milijarde.
Ljudski organizam ima predispozicije da u proseku živi oko 120 godina i današnja nauka krupnim koracima ide ka tom limitu. Međutim, ekonomski razvoj ne može pratiti taj trend. Višegeneracijska domaćinstva, nezaposlenost, nizak životni standard, ugrožena životna okolina, samo su neki od faktora sa kojima se suočava stanovništvo. Svi ovi problemi se češće uočavaju u seoskoj sredini: bez podrške mlađih i bez stalne zdravstvene zaštite, naša sela danas lagano izumiru. S druge strane, u gradu, nakon odlaska dece iz porodičnog gnezda i odlaska u penziju, stare osobe bivaju prepuštene same sebi, bez mogućnosti za nastavak produktivnog rada ili volonterski rad. Takođe male su mogućnosti za nastavak učenja. U svetu kontinuirano učenje ne podrazumeva samo sticanje znanja radi obavljanja profesionalne karijere, već sticanje svih onih veština za koje u toku radno aktivnog života nije bilo mesta i vremena. S jedne strane, to su prilike za druženje, razmenu mišljenja, a s druge strane prilike za očuvanje i unapređenje zdravlja. Posebnu pažnju svakako zaslužuje pitanje ishrane starih osoba koje imaju specifične nutritivne potrebe po pitanju uzimanja vode, proteina, vitamina i minerala, kao i kalorijske vrednosti obroka.
Lokalna zajednica takođe podstiče rad sa starima kroz finansiranje različitih projekata, omogućavajući im da se osete i dalje vrednim pažnje i brige, ali i da njihovo dragoceno životno i radno iskustvo i te kako može biti svima od koristi.
Za zdravu i srećnu starost treba se boriti danas: negovati lično zdravlje, izbegavati faktore rizika po zdravlje kao što su nepravilna ishrana, fizička neaktivnost, pušenje, alkohol, stres; stvarati zdravo okruženje kako u porodici, tako i na radnom mestu; ulepšati svaki svoj životni trenutak - ne živeti u prošlosti, ne živeti u budućnosti, već sada i ovde osetiti životnu radost i pustiti je da teče u svet oko nas.
Svetski dan zdravlja se samo obeležava svake godine 7. aprila, ali o zdravlju se brine 365 dana u godini. Danas će se lekari Zavoda za javno zdravlje Pančevo družiti sa članovima Kluba za stara lica u Pančevu, sutra će prisustvovati stručnoj konferenciji o starenju u Institutu za javno zdravlje Srbije, a vi...? Upoznajte stare u vašem okruženju, pitajte ih za zdravlje, pomoć i družite se.
