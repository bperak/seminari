SRP Deliblatska peščara 
Položaj 
Specijalni rezervat prirode Deliblatska peščara nalazi se u južnom Banatu, između Dunava i padina Karpata. Administrativno, nalazi se na delovima teritorija SO Alibunar, SO Vršac, SO Bela Crkva, SO Kovin i SO Požarevac. 
Saobraćajna povezanost 
Deliblatska peščara i pored perifernog položaja, ima relativno dobru saobraćajnu povezanost zahvaljujući blizini međunarodnog puta E-75, kao i putnom pravcu Beograd-Pančevo-Kovin. Njen izlazak na Dunav takođe pruža mogućnost korišćenja rečnog saobraćaja. 
Zaštita 
Ukupna površina pod zaštitom iznosi 34.829 ha: 
Režim zaštite I stepena 6,76 % 
Režim zaštite II stepena 23,60 % 
Režim zaštite III stepena 69,65 % 
Upravljač 
JP Vojvodinašume, ŠG Banat 
Reljef i hidrografija 
Deliblatska peščara je najveća evropska kontinentalna peščara nastakla kada je Panonsko more oteklo Đerdapskom klisurom. Nakon povlačenja vode, po južnom obodu panonske kotline prvo se počeo taložiti les pod uticajem vetra, a zatim i živi pesak koga su nanosile reke sa Karpata. Pod uticajem vetra pesak se razvejavao i stvarao dinski reljef. Dine sivog i žutog peska duge su do 500 m i imaju pravac pružanja jugoistok-severozapad, baš kao i sama peščara. Na pojedinim mestima u peščari visinska razlika između vrhova dina i međudinskih udolina iznosi do 30 m. Osnovni oblici eolskog reljefa u peščari su izduvine i nanosi, barhane, dine i udoline. 
Mada leži na moćnom vodonosnom sloju, peščara je izuzetno bezvodan teren, bez izvora i površinskih vodotoka. Samo na Niskom pesku u aluvijalnoj ravni Dunava, podzemna voda u izduvinama izbija na površinu formirajući stalne bare (Popina i Zamfirova bara). Bunari kopani u predelu visokog peska dosežu do dubine od 200 m. 
U granicama zaštićenog područja nalaze se lesne tvorevine Dumača i Zagajička brda na istoku, aluvijalna ravan Dunava na jugu, Labudovo okno koje predstavlja deo obale na mestima gde je Dunav usporen nakon podizanja hidrocentrale. Labudovo okno obuhvata ade Čibukliju i Žilavu, adu Zavojsku, Dunavče, potopljene meandre Karaša i ušće Nere. 
Kulturno-istorijske vrednosti 
Na širem području peščare nalaze se ostaci mnogih drevnih kultura, a po njenom obodu nalaze se živopisna sela (Dolovo, Deloblato, Gaj, Mramorak, Bavanište i dr.) nastala još u srednjem veku. Sva ova naselja imaju veoma bogato etno, kulturno i istorijsko nasleđe. 
Pravoslavna crkva Arhangela Mihaila i Gavrila u Kovinu izgrađena je 1780. godine, a katolička crkva Sv. Terezije Avilske u prvoj polovini 19. veka. U Bavaništu, crkva Uspenja Presvete Bogorodice sagrađena je 1776. godine, a manastir posvećen rođenju Presvete Bogorodice 1857. godine, na izvoru lekovite vode. Crkva Sv. Nikolaja u Deliblatu datira iz 1778. godine, dok je crkva posvećena Sv. Vaznesenju Gospodnjem u Gaju, podignuta samo dve godine kasnije. 
