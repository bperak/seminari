AIKIDO U SRBIJI, NASTANAK I RAZVOJ...
Pred kraj šezdesetih godina grupa džudista se prvi put sreće sa aikidom na jednom seminaru u Italiji, i ubrzo nakon toga aikido počinje da se vežba kod nas, u Beogradu. U to vreme (od marta 1970. pa do 1974. godine) u Beogradu je izlalazio časopis " Budopress ". To je bio prvi časopis u zemlji koji se bavio borilačkim veštinama i izlazio je jednom mesečno. U njemu su se po prvi put pojavile i reportaže o aikidu. Na naslovnoj strani prvog broja bila je reportaža o majstoru Hiroši Tadi, danas 9. dan, koji je predstavljen kao " poslednji živi samuraj ". U jednoj maloj rubrici istog broja najavljen je i dolazak majstora Tošia Nemota, 4 dan, iz Tokija, koji će održati petodnevni savezni seminar. Majstor Nemoto je godinu dana ranije održao prvi seminar u Beogradu i to je ujedno bio i prvi majstor koji je održao seminar u Jugoslaviji.
U decembru 1970. džudo klub " Partizan " formira aikido sekciju koju je tada vodio Dragan Milošević 1. DAN. Osim u ovom klubu aikido je u Beogradu mogao da se vežba još i u klubu " Dedinje ", u aikido sekciji " Budo akademije " i aikido klubu " Student ". Među prvima koji su tih godina širili aikido bili su Zoran Ristić, Mirko Jovandić, Ljubomir Vračarević, Milan Zagorac. Godine 1974. u Beograd dolazi Hiroši Tada i drži jednonedeljni seminar i polaganje za DAN pojaseve. Ovaj seminar je bio izutno značajan za dalji razvoj aikida u našoj zemlji. Zahvaljujući susretima naših aikidoka sa majstorom Tadom, koji je tada živeo u Italiji, veze između našeg i italijanskog aikida postaju sve čvršće. Sredinom sedamdesetih Italija je bila zemlja u kojoj se aikido intenzivno širio. Veliki broj japanskih instruktora je dolazilo u ovu zemlju i održavani su brojni seminari. Gostovanja naših aikidoka na tim seminarima postaju redovna. Kao prirodan nastavak te saradnje, iz Italije 1975. godine u tadašnju Jugoslaviju dolazi Jođi Fuđimoto (Yoji Fujimoto). Majstor Fuđimoto (7. dan) će narednih 20 godina biti tehnički direktor našeg aikida i njegov dugogodišnji rad ostaviće najsnažniji pečat na naš aikido i presudno doprineti današnjem kvalitetu naših majstora. Seminari sa Fuđimotom senseiem su, uz manja odstupanja, održavani redovno u ritmu od dva puta godišnje i osim u Beogradu, održavani su i na Krku kao sedmodnevni seminari. U tom dugom periodu, osim Fuđimotoa, u Jugoslaviji gostuju majstori: Hideki Hosokava, (8. dan), Jokota Sensei (7. dan), Šimitsu Sensei (8. dan), Fuđita Sensei (8. dan) i još nekolicina japanskih instruktora. Od 1997. godine tehnički direktor Aikikai Jugoslavije je majstor Masatomi Ikeda (7. dan) koji živi i radi u Švajcarskoj. Majstor Ikeda je do leta 2001. održao sedam seminara u organizaciji JAF. Na našu veliku žalost, krajem 2001. godine se ozbiljno razboleo i od tog perioda više ne drži seminare. U narednih nekoliko godina niko od japanskih instruktora nije održavao seminare u Srbiji.
Naši aikidoke su u međuvremenu odlazile na seminare majstora Fudžite, Tisijera, Jokote u okolnim zemljama. Napokon 2005. godine nastavlja se ranija saradnja sa majstorom Jošiaki Jokotom. U junu 2005. godine majstor Jokota u Beogradu vodi aikido seminar koji je bio veoma posećen. Saradnja sa majstorom Jokotom se nastavlja i 2006. godine. Na seminaru koji je održan u junu 2006. godine u Beogradu, Šapcu i Aranđelovcu učestvovalo je preko 400 aikidoka iz Srbije i okolnih zemalja.
Osim seminara sa japanskim instruktorima ustaljena je i praksa jednodnevnih tematskih seminara koje vode domaći majstori. Za ovakvu vrstu seminara se javilo veoma veliko interesovanje.
AIKIDO ORGANIZACIJA U SRBIJI...
Od prvih dana od dolaska aikida u zemlju postojala je želja da se napravi nacionalna aikido organizacija. U to vreme se pri džudo savezu Jugoslavije formira i aikido savez Jugoslavije koji zbog neorganizovanosti i nedostatka baze brzo prestaje sa radom. Zahvaljujući entuzijazmu ljudi iz aikido sekcije džudo kluba " Partizan ", od 1975. godine ustanovljeni su, dvaput godišnje seminari sa japanskim instruktorima. Ovako organizovan rad je doveo do stvaranja jedne organizacije - Aikido društva " Beograd ". Ova organizacija će na četvrtom svetskom kongresu održanom u Tokiju avgusta 1984. godine biti primljena za punopravnog člana IAF (International Aikido federation).
U želji da organizacija koja okuplja klubove iz cele zemlje ima i naziv koji bi to stanje odražavao, Aikido društvo " Beograd " januara 1994. godine prerasta u Jugoslovensku aikido federaciju - Aikikai Jugoslavia (JAF). Da bi 2003 promenom imena države JAF bio prekršten u Aikiai Srbije i Crne Gore, odnosno Aikido federacija Srbije i Crne Gore.Raspadom Državne zajednice Srbije i Crne Gore došlo je i do rasturanja dotadašnje organizacije. Veća grupa klubova bivše organizacije formira Srpsku aikido federaciju. Nova organizacija dobija priznanje od strane Hombu dođa.
Odvojeno od pomenutih organizacija, nekoliko grupa aikidoka je svoje napredovanje u aikidu odlučilo da ostvaruje samostalno, bez redovne saradnje sa japanskim instruktorima i tokom svih ovih godina na području Srbije bilo je formirano nekoliko organizacija od kojih su neke i danas aktivne.
