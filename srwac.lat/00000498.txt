Kako miriše Berlin?
Imam dve vrste sećanja na mesta u kojima sam bila. Prvo je pesma koja se u dato vreme vrtela na MTV-ju (koji obicno pustim da mi soba ne zvrji prazna) a drugo je miris koji me dočeka kad doputujem.
Tako Rim miriše na vanilu i espresso, a pomalo i na magnoliju, Palermo na crvene pomorand že, Budimpešta na povracku (ili je to zato sto sam otisla tokom Sziget festivala), Venecija na kišu (iako većinska struja veli da bazdi na buđ), Prag na šniclu, Damask na badem, Monte Karlo na benzin a Berlin na Bronhi bombone.
Iz tog i takvog Berlina sam se upravo vratila i moram da priznam da me odavno neko mesto nije toliko osvojilo. Ima gradova koji me ostavljaju ravnodušnom (Budimpešta), onih u koje se ne bih vratila ni sa jagodama i šlagom (Pariz istina, zadržala sam se u istom cca 90 minuta, ali i to je bilo dovoljno da mi se dogode dve istorijske neprijatnosti), onih u koje bih se sutra odselila (Rim) i onih koji mi toliko napune baterije i vrate osmeh na lice da mesecima po povratku u stari, dobri Beograd čuvam kartu za prevoz u novčaniku i spamujem okolinu pričama i fotografijama.
E taj i takav je Berlin. U kome sam se do pre par dana toliko propisno smrzavala, da mi je dolazilo da se od muke rasplačem usred Ku damm strasse što ne mogu duže da se šetam i uživam u zvezdanom nebu nad Berlinom. A to je jedan stvarno izuzetan prizor. Čak i na minus pet šes, spram kojih beogradski temperaturni ekvivalent izgleda kao proleće na rivijeri. Toliko je bilo hladno.
Sve što su vam rekli o Berlinu tačno je. I da je najmoderniji, najnapredniji, najautentičniji, najjeftiniji, najenergičniji, najzabavniji, najzanimljiviji naj grad sa velikim G. Možda malo preterujem, ali još uvek sam pod utiscima, a ne pomaže ni sveže pokupljeni prepotentno arogantni stav Berlinaca, koji će za svoju varoš ponuditi čitav spektar superlativa od kojih bi se postideli Njujork, London i Rim zajedno. Neko je jednom za Berlin rekao Beograd na steroidima. Ne bih se složila. Mnogo derivata testosterona treba da proteče Dunavom i Savom da bismo dosegli parčence čudesnosti Berlina. I mnogo sati psihoterapije da usvojimo makar trunku nimalo skromnog, razmetljivog, a opet iskrenog i dirljivog Ich bin ein Berliner stava. O popravnoj nastavi iz kućnog vaspitanja da ne pričam, tamo je svet toliko fin da mi je dolazilo da kažem doviđenja i hvala kad izlazim iz gradskog prevoza. Eto, na primer, na novogodišnje veče se pokvario S-Bahn. Na stanici u Friedrichstrasse gomila unezverenog sveta, daju obaveštenja preko razglasa, ali samo na nemačkom, koji ja razumem kad pričaju sporo, sve u svemu ukapiram nekako da treba da pređem na regionalni voz. U vozu odmerim mapu ne valja, nema moje stanice. Tu ja zamolim jednog starijeg gospodina da se pomeri da bolje prostudiram mapu, čovek me na savršenom engleskom pita gde idem, ja kažem, on mi objasni da sam u pogrešnom vozu, ali da će on rado da me isprati na sledećoj stanici do autobusa kojim treba da idem. U Beogradu bih pomislila da je neki matori manijak koji će sto posto da proba da me obljubi u prvom haustoru, i, posledično, pobegla glavom bez obzira, a ovde nisam baš imala mnogo izbora (taksi na novogodišnje veče baš i nije finansijski mudra odluka) i tako pristadoh da me sprovede iz tačke A u B. Što se i dogodilo, uz ljubazno uzdržani nemački stav, odvede me čovek, kako je i obećao, pozdravismo se na stanici, poželesmo srećnu Novu godinu, ja stigoh nekako u hotel i eto. Ne znam da li je stvar u tome da smo se odvikli od malih gestova civilizovanog ponašanja, ali ova ne-baš-velika i verovatno normalna stvar je za mene bila kao scena iz neke božićne bajke, malo čudo na poklon, ponovo postavljen kamen temeljac vere u ljude Možda ponovo preterujem, i grozno sam patetična, ali, kao što rekoh, bila je Nova godina, a ja sam se onako sama samcijata osećala kao ilustracija za knjigu Čarlsa Dikensa i prosto nisam mogla da verujem da me je neko, eto tako, spasio sigurne finansijske propasti i još sigurnijeg smrzavanja ili pogibije od petardi da sam krenula peške.
Kad smo već kod toga, ako ste stariji od 22 godine i ako možete nekako da zaobiđete Berlin za Novu godinu, ne bi bilo zgoreg da to i učinite. Na stranu gomila razloga zašto je bolje da ovaj divan grad posetite na proleće (samo ću reći da toliko drveća na jednom mestu sigurno nećete videti ni u jednoj evropskoj prestonici), na stranu hladnoća koja je stvarno mnogo bezobrazna, na stranu gužva i koje milionče sveta na ulici 31. uveče, na stranu što izvesno nećete ući ni u jedan muzej, jer su redovi po sto metara, na stranu što Nemci ozbiljno shvataju praznike pa ništa živo ne radi, na stranu što ćete zbog prethodnog razloga poželeti da se upucate ispred izloga sa rasprodajama, na stranu sve ovo - glavni razlog da nekako izbegnete Berlin bilo kog 31.12. uveče je taj što te večeri onim istim finim i mirnim Nemcima izgleda malo proradi genetika. Pa povade svu moguću i nemoguću pirotehniku, uključujući verovatno i zaostalu artiljeriju iz II svetskog rata i onda šenluče od devet uveče do ko zna koliko, a vi treba da imate reflekse jedne pume pa da izbegnete flaše, bombe, redenike petardi, povraćku i još kojekakve gadne telesne izlučevine. Sve to izgleda divno i čarobno kad gledate na youtube-u. I vatromet iznad Brandenburske kapije, i žurka, i veseli, pripiti omladinci. U stvarnosti ćete izvesno biti usred simulacije savezničkog bombardovanja i ako imate sreću da uteknete s dočeka u jednom komadu, ne gine vam da sledećeg dana polugluvi bauljate po razdroćkanom Berlinu i preskačete flaše, nečije patike, one iste vesele omladince od sinoć koji spavaju po ulicama u istoj onoj povraćci, koja je iz tečnog u međuvremenu prešla u čvrsto agregatno stanje. Plus, u Berlinu, kao što rekoh, ama baš ništa ne radi 1. Januara, i ako ste baksuz pa je 2. subota, onda ćete ovaj fantastičan pejzaž gledati do povratka kući.
Ova priča bi mogla lako da se pretvori u turistički vodič, ali verujem da takvih ima na sve strane, pa ću samo reći da nije svejedno da li noćivate u Zapadnom ili Istočnom Berlinu (prvi je gotivan za šoping i hedonizam, a drugi za kulturno istorijsko uzdizanje i provod) i da razmotrite lanac Motel One, koji sam ja zbog sirotinjske dve zvezdice eliminisala, tek ono pola Evrope spava u ovom super fensi šmensi low cost hotelu. Pametni ljudi se dosetili kad postoje low cost letovi, mora da mogu da se naprave i low cost hoteli. Pa poizbacivali iz soba sve nepotrepštine (sef, fiksni telefon, one andrmolje za tuširanje i pranje kose, koje i onako naposletku svi ponesu od kuće, a hotelske pokradu), smanjili doživljaj sa zvezdicama, krstili se u motel i napravili trenutno najpopularniji smeštaj u Berlinu, u kome ćete kao gospodin čovek spavati u dvokrevetnoj sobi za samo 59 evra. Ima i skroz otkačenih i fantastično sređenih tzv. butik hotela, posebno u Istočnom Berlinu, ali imajte u vidu da će vam u ovom živahnom gradu biti dovoljan samo krevet da se strovalite posle celodnevnog pešačenja, pa drama oko smeštaja i zvezdica postaje izlišna. Kupite Berlin Welcome Card za gradski prevoz i dobićete više nego pristojne popuste na svu silu ulaznica, uskočite prvog dana u neki od hop on hop off autobusa dok se malo ne snađete, šetajte i zevajte okolo i ostavite obavezno nešto za sledeći put. Jer, nema šanse da nećete poželeti da se vratite. Zamalo da zaboravim, a i taman da se vratim na početak priče Nemci vole fino da ručkaju i hrana uopšte nije skupa, bilo da se hranite po restoranima ili u samoposluzi. Jedna od dobrih stvari kod dočeka Nove godine u Berlinu su božićne pijace svuda po gradu, gde možete za smešne pare da jedete kobaje i svakakva čudesa sa roštilja, palačinke, krofne, ušećereno voće, čokoladu, bademe i druge đakonije i sve to zalijete kuvanim vinom. U koje stavljaju nešto što miriše na Bronhi bombone. Da li je to onaj karanfilić, stvarno pojma nemam, niti sam probala (ja sam kilav, to jest nikakav alkoholičar), ali se taj miris vijorio iz pravca tezgi s vinom i tako je mirisao ceo Berlin.
