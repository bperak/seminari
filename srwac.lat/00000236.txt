Pino kućica za lutke
Kupujte sigurne igračke
Igračke se najviše prodaju u vreme praznika, ali njihova nabavka nije jednostavna iako na ambalaži najčešće piše za koji su uzrast. Igračke od prirodnih materijala, kao što je nebojeno drvo, kao i od prirodnih tkanina poput vune i pamuka dobre su i ne škode deci.
Proverite da li na igrački postoji oznaka CE koja je garancija za kvalitet Petar Bogosavljević, predsednik Pokreta za zaštitu potrošača, objašnjava da nisu rađena novija istraživanja o štetnosti igračaka na teritoriji Srbije, ali da izveštaji RAPEX-a (sistema Evropske unije za brzu razmenu informacija o opasnim proizvodima), važe i kod nas, jer su na tržištu mahom dostupne iste igračke kojima se igraju i mališani u Evropi.
U jednom od poslednjih izveštaja RAPEX-a stoji da kad god je moguće treba izbegavati igračke napravljene od PVC-a zbog opravdane verovatnoće da u sebi sadrže opasne aditive. PVC može da bude opasan ako ne sadrži omekšivače jer ako dete proguta mali, oštar delić PVC-a postoji opasnost od povrede organa za varenje jer želudačna kiselina može da ga stvrdne. Vinil je sastavni deo gumenih proizvoda kao što su torbe, lopte, narukvice, a vrlo je opasan i zbog toksičnih svojstava. Evropska unija preko RAPEX-a pronalazi nesigurne proizvode u svim zemljama članicama. Ako niste sigurni u proizvod koji kupujete, možete da proverite na njihovoj internet strani da li je odobren u Evropi.
Kadmijum
Pazite da li su igračke obojene netoksičnim bojama. Otrovni kadmijum može da se nađe u kostimima s nakitom, a uz olovo i otrovne pigmente ima ga i u šareno obojenoj plastici. Takođe, treba izbegavati igračke s mnogo sitnih delova, poput malih magneta, jer ih deca mogu progutati ili ugurati u nos. Kod igračaka na električni pogon, napon ne bi smeo da bude veći od 24 volta.
Baloni
Baloni na naduvavanje mogu da sadrže kancerogene nitrosamine. Zato na ambalaži mora da se nalazi upozorenje ukoliko je nivo nitrosamina visok i preporučuje se da se naduvavaju pumpom.
Izbegavajte glasne igračke
Prema direktivi o sigurnosti igračaka EU zabranjeni su proizvodi s oštrim ivicama i delovima. Dobro je izbegavati i glasne igračke koje mogu da oštete sluh. Prema analizama udruženja za testiranja proizvoda, neke akustične igračke dostižu i do 120 decibela, što znači da su glasnije od pneumatskog čekića.
Olovo
Boje za igračke, naročito crvena i zelena u sebi sadrže olovo. Ukoliko proizvod sadrži manje od 0,09 odsto olova, reč je o bezbednoj igrački, više od toga je opasno. Gutanje olova kroz duže vreme preko grickanja igračke može da dovede do trajnih oštećenja mozga.
Novogodišnji paketići
Roditeljski portal Bebac.com dao je preporuku kako da firme koje obezbeđuju paketiće za decu svojih zaposlenih izaberu adekvatne igračke. Postoje dve vrste paketića, a to su klasičan paketić i vaučeri. Prilikom kupovine klasičnog paketića treba voditi računa o tome da prodavac poseduje sve dozvole i svu potrebnu dokumentaciju za prodaju. Sve igračke koje se nalaze u paketiću treba da poseduju odgovarajuće sertifikate i potvrde o kvalitetu. Tačnije da igračka sadrže CE oznaku koja garantuje bezbednost proizvoda. Paketić ne sme da sadrži igračku koja se nalazi na RAPEX-ovoj listi opasnih proizvoda. Svaki paketić mora da sadrži minimum 30 odsto edukativnog materijala koji je u skladu sa uzrastom deteta. Ukoliko dobijete vaučer proverite da li ima potvrde da u svom asortimanu ne poseduje opasne igračke i proizvode.
Šta pokloniti detetu u zavisnosti od uzrasta
Do prve godine Odgovarajuće igračke: mekane igračke, igračke koje se vrte, ispuštaju zvuk, one koje mogu da se grizu, zvečke, igračke za vodu.
Od prve do treće godine Odgovarajuće igračke: one koje se slažu jedna na drugu, igračke koje gura ili vuče, automobili, velike kocke, muzičke igračke, lutke, knjige, dečji alat.
