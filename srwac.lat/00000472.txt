Dva meseca intenzivnog, svakodnevnog ronjenja nažalost uvek proleti kao dve nedelje. I pored velikog broja zarona uvek ostane još nešto što nismo stigli da vidimo, još neko mesto koje nismo stigli da posetimo... Eto razloga za ponovni odlazak sledeće godine. Letnji centar Jaz u organizaciji S. D. T. Svet Ronjenja radio je od 1. 07. do 30. 08. 2011. godine. Ovo leto nas je počastilo dobrim vremenom, toplim i prozirnim morem, kao i zanimljivim susretima sa stanovnicima podmorja. Ronilo se na uobičajenom akvatorijumu: od ostrva Sveti Nikola pa do rta Žukovac. Izdvojili bismo zarone na hridi Galiola i rtu Mogren, u Saletovoj pećini i pećinama Azzuro, u Potkaplju, na potopljenom brodu Orestte i naravno na Carevića potoku. U tekstu koji sledi pokušaćemo kroz nekoliko fotografija da vam dočaramo ključne trenutke ovog leta.
Španski plesači
Ovo je bila godina španskih plesača. Gotovo da nije bilo zarona na kojem ih nismo sretali. Pojedinačno ili u paru, elegantni podvodni puževi su nam bili motivi za fotografisanje i druženje. Veličina im je varirala od svega desetak santimetara, pa i do preko pola metra.
Ascidije
Fotografija koja je privukla najviše pažnje ovog leta na Facebook-u jeste snimak jedne od mnogobrojnih ascidija. Fotografija je snimljena sa plavetnilom u pozadini, a mnoge je podsetila na vanzemaljski organizam. Glavni razlog za to su jasno vidljivi unutrašnji organi koji bude ovakve asocijacije. Autor fotografije je Ivana Orlović-Kranjc, koja je još jednom pokazala da ima istančan i prefinjen osećaj za makro-fotografiju.
Tona Gallea
U uvali Trsteno, tačnije na pesku ispred pećina Azzuro, danima smo sretali velikog puža bačvaša. Ponekad je bio raspoložen za fotografisanje, a ponekad ne bi provirivao iz svoje kućice. Roniocima je uglavnom zanimljiv oklop u kome živi, ali ove godine smo shvatili da je i telo ovog stanovnika izuzetno zanimljiv foto-motiv.
Račići...
Raznovrsnost morskih rakova je ove godine došla u punoj meri do izražaja. Sretali smo ih i na dnevnim i na noćnim ronjenjima. Bilo je tu kozica, rakova samaca, raznih vrsta kraba i jastoga koji su oduvek privlačili pažnju ronilaca.
Sipe i lignje
Sipe smo ovog leta sretali dosta često, dok su susreti sa lignjama bili mogući samo na noćnim zaronima. Zanimljivo je da se uz malo strpljenja sipama moglo prići veoma blizu čak i za vreme dnevnih zarona.
Feluni
Prilikom jedne od poseta Carevića potoku imali smo neuobičajen susret. Za vreme drugog ronjenja iznenada se pojavilo jato malih gofova feluna. Tokom celog zarona su kružili oko ronilaca, prilazeći na momente veoma blizu. Ovakvo ponašanje riba nismo doživeli ni na nekim od svetski poznatih ronilačkih destinacija. Dešavalo nam se, recimo na Crevenom moru, da jato dopusti roniocu da se približi, a onda da se rasturi i malo kasnije ponovo formira. Jadransko jato smo sretali i par puta kasnije, ali više nikada nije bilo tako druželjubivo kao tog popodneva na Carevića potoku.
Ugor ljubimac
Jednog dana, da bismo razbili svakodnevicu, zaronili smo u plavo, na sred uvale Trsteno. Nakon nekog vremena na dubini od 20 - ak metara naišli smo na potopljeni ribarski ponton. U jednoj od komora primetili smo rupu iz čijeg je mraka promatralo oko apsolutnog gospodara ribljeg sveta Jadranskog mora ugora Shvatili smo da je ugor u potopljenom pontonu našao svoj dom. Poziciju smo markirali i nastavili da dolazimo sa raznoraznim poslasticama, pokušavajući da ga donekle pripitomimo. Na kraju leta marker je skinut da bi nas podvodni ljubimac dočekao i sledeće godine.
Podvodna veridba
Negde na sredini leta dobili smo jedan neobičan poziv i isto takvu molbu. Naime, Nikola iz Beograda je odlučio da svoju devojku Dušanu zaprosi pod vodom. Pošto imamo izuzetno bogato iskustvo u ovakvim akcijama, lako smo se o svemu dogovorili. Za lokaciju je izabrana pećina Azzuro u uvali Trsteno. Jedini problem je bio što ni Nikola ni Dušana nisu ronioci, pa je ceo performans trebalo izvesti u formi intro-zarona. To nije bio problem da Ivana, Janez i Miš ovu zamisao sprovedu u delo. Prvo je Ivana ušla u pećinicu i na ulazu postavila ceo aranžman (tablu sa natpisom Udaj se za mene, prsten, školjkice...). Za to vreme divemaster Miš (Nebojša Mišić) je sa Nikolom ronio u blizini, a Janez je polako pomagao Dušani da se adaptira na vodu. Nakon par minuta Nikola je spreman uronio u pećinu. Na Ivanin znak, Janez je uveo i Dušanu pravo do table... ostalo je samo da par izroni i razmeni poljupce. Na čamcu ih je čekao rashlađeni šampanjac kao i čestitka kluba S. D. T. Svet Ronjenja.
Svako leto ima svoja obeležja. Pokušali smo da vam dočaramo najsvetlije trenutke, koji su obeležili protekla dva meseca provedena na Jazu. Nismo stigli da se dotaknemo neronilačkih hedonističkih akcija kao što su roštilji, riblje večere, posete plantaži školjki (uz najbolju lozu i solidno vino), poneka odbojka na plaži, sumrak uz slatkiše u budvanskom hotelu Astoria... Sve to ostaje za nama do sledećeg leta na plaži Jaz.
