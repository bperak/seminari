Oligarhija zapada protiv sveta
Zemlje zapadne osovine bez podrške međunarodne zajednice
21.03.2011.
Napadi Amerike, Francuske, Britanije, Kanade i Italije na Libiju 19. i 20 marta, umesto očekivane podrške država sveta, naišli su na zid osude. Rusija je pozvala agresore na prekid neselektivne sile i ubijanje civila, navodeći podatke o poginulima i ranjenima; Rusija je u ovom važnom momentu pokazala novo lice u spoljnoj politici što ukazuje na zaoštravanje stavova prema zapadu. Kina takođe nije podržala oružanu intervenciju na suverenu zemlju, sa kojom ima važne energetske sporazume.
Arapska liga je tražila prekid agresije zapadnih zemalja i prekid ubijanja civila, javno uskraćujući podršku za napade na Libiju. Ovakav stav je pokolebao NATO, iako je logičan. Arapska liga je pristala na zabranu leta, radi zaštite civila od napada Gadafijevih aviona, ali ne i na raketne napade koji odnose živote civila.
Afrička unija, koja okuplja sve afričke države, njih preko 50, zatražila je hitan prekid neprijateljstava i masovnih ubijanja. Libija je jedna od najuticajnijih država na crnom kontinentu i jedan od predvodnika borbe protiv neokolonijalizma za samostalnost afričke civilizacije. Procene govore da napad na Libiju nema podršku ni među građanima Amerike - oko 65 % njih je protiv trošenja poreskog novca na rat u Africi. Britanci se pitaju zašto nema novca za obrazovanje, penzije, javni sektor, itd, ali ima za bespotrebni rat u Africi?
Građani Srbije i mnogih drugih država su ogorčeni i povređeni udarom na suverenu afričku zemlju, povlačeći paralele sa napadom na Jugoslaviju, Irak i Avganistan. Sada je jasno da NATO osovina, odnosno politička oligarhija zapada sve više gubi podršku za svoje ratne avanture i nehumane ispade. Lažne priče o navodnoj " zaštiti civila " više ne prolaze - setimo se da je preko pola miliona Iračana stradalo zbog sankcija koje su SAD uvele ovoj državi tokom 90 - ih godina, tada je Madlen Olbrajt ove žrtve nazvala prihvatljivim, jer je američki cilj ostvaren. NATO države se lažno pozivaju na rezoluciju SB UN o zabrani leta, mada su napadi ciljani prvo (po izveštajima francuskih oficira) na kopnena vozila libijske vojske i tenkove, gađana je rezidencija Gadafija, grad Tripoli, itd. Zapadne zemlje su se otvoreno stavile na stranu pobunjenika (terorista), koje vlada Libije povezuje sa Al-kaidom. Pri tome su davane smutljive izjave u kojima se ipak vidi da je glavni cilj svrgavanje Gadafija sa vlasti i uspostavljanje marionetske vlasti, koja će nacionalne resurse prepustiti EU i SAD na eksploataciju.
Posebno su ljigava obećanja Baraka Obame o promeni američke politike, " sedenju i razgovaranju sa neprijateljima ", itd. Nobelova nagrada za mir koju je dobio u Oslu pokazuje duboku moralnu krizu i licemernost zapadne civilizacije. Amerika je uzela sebi ulogu svetskog tužioca, svetskog sudije i svetskog dželata. Rezolucija SB UN 1973 je namenjena zabrani leta i zaštiti civila, a NATO snage su to prekršile gađajući libijske kopnene snage, vladine centre i civilne ciljeve; oštećen je jedan medicinski centar, oštećeni su putevi i mostovi.
