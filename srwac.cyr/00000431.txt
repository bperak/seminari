KARATE: Iz Đera 26 medalja
U toku Evropskog šampionata u Đeru je održan i Kongres VUKF na kojem je data puna podrška Novom Sadu za organizaciju SP za decu, kadete i juniore koji će se održati od 10. do 14. oktobra 2012. godine
Posle trodnevnog takmičenja spuštena je zavesa na Evropsko prvenstvo za kadete i juniore i Svetski kup za seniore u mađarskom gradu Đeru, u VUKF verziji. Učestvovalo 1525 karatista i karatiskinja iz 24 zemlje: Italije, Srbije, Rusije, Francuske, Nemačke, Danske, Irske, Rumunije, Slovenije, Slovačke, Češke, Republike Srpske, Austrije, BiH, Engleske, Portugalije, Španije, Ukrajine, Belorusije, Poqske, Belgije, Bugarske, Škotske i domaćina Mađarske, koji su se u katama i borbama nadmetali za medalje. Veliki uspeh postigli su naši reprezentativci koji su osvojili 26 medalja od toga 7 zlatnih i jednu srebrnu i 18 bronzanih. Prema očekivanju ponovo je obradovala svetska šampionka iz Italije Iva Vinković koja je u seniorskoj konkurenciji osvojila dve zlatne medalje: jednu u katama i jednu u borbama. Veliki uspeh postigao je i junior Dragan Stojiljković koji je u žestokoj konkurenciji stigao do finala, gde je ubedljivo savladao Italijana sa 5:0. Prvu zlatnu medalju za našu selekciju osvojila je mlađana Novosađanka Milana Kitanovski. Zlatne medalje za našu reprezentaciju osvojili su: Milana Kitanovski, Miljana Blagojević, Iva Vinković i Vladimir Samac (kate), Dragan Stojiljković, Iva Vinković, Aleksandar Đorđević (borbe). Srebro: Tijana Stojiljković (kate). Bronzane: ekipno borbe Miodrag Čvorović, Radovan Šimun, Dragan Stojiljković, Milan Zmijanjac. Pojedinačno borbe: Milana Radojković, Radovan Šimun, Lazar Bogdanović, Kristina Milošević, Mihajlo Ćorić, Srđan Milosavljević, Aleksandra Veljković, Nikola Zulupić, Tijana Stojiljković, Katarina Drikić i Nebojša Panić. - Čestitam svim takmičarima na postignutim rezultatima. Reprezentacija je ponovo zabeležila uspešan učinak, a posebno me raduje što su kadeti i juniori u obe konkurencije na EP u Đeru na najbolji način predstavili KUS što će biti samo podstrek za još sjajnija odličja na predstojećem SP koje će se sledeće godine održati u Novom Sadu - kaže selektor KUS Dušan Dačić. - Ovo je bilo jedno od najmasovnijih prvenstava koje je dosada održano, što govori i činjenica da je nastupilo više od 1500 karatista i karatista iz 24 zemlje i 41 federacije. Našu zemlju predstavljalo je 70 kandidata u svim uzrastima, a dobro je sudilo i naših šest arbitara koji su vodili uspešno i nekoliko finalnih mečeva u katama i borbama. Uz selektora Dačića u stručnom štabu su bili treneri: Milenko Ordagić, Nebojša Kurtić, Jovica Stojiljković i Jovana Pejović, a sudili su Đorđe Dačić, Andrija Kovač, Svetislav Raković, Ranko Đorđević, Mira Radić i Ljiljana Maričić. U toku šampionata u Đeru je održan i Kongres VUKF na kojem je data puna podrška Novom Sadu za organizaciju SP za decu, kadete i juniore koji će se održati od 10. do 14. oktobra 2012. godine. Procena je da će na ovom šampionatu biti više od 2000 mladih karatista sa svih pet kontinenata. M. Grbić
