U nama, mirjanima, pristupiti na tlo Svete Gore i proći put Perivojem Presvete Bogorodice koji od crkve Svetog Vasilija na moru vodi do Hilandara, budi se nesaznajno čuvstvo nedostojnih krivaca koji gaze pređim stopama Svetih, moćnih, Bogougodnih i umnijih i dostojnijih od nas grešnih.
Žudno žureći Svetilniku Pravoslavlja, Svetosavlja i Srpstva očekujemo da molitvom pred ikonom Presvete Bogorodice Trojeručice u težnji ka Bogopoznanju, čistim srcem operemo, uz donete grehe, i grehe svojih nedostojnih stopa. U strahu, nevešto, a svesrdno smerno prepuštamo da se pre nas pokloni neko od laika, e da bismo se priučili i pred Bogomladencem i Presvetom udostojili priklona i celiva.
Molitveno priklonjeni čelom na kamen zadužbine Svetog kralja Milutina, naslućujemo da se ispod nas otvorio potmuli i tamni ponor kojem smo ovde doneli, nošeni haotičnim zbirom nagomilanih znanja i stremljenja, zaslepljujuće blještavim snopom koji nikada nije prelomljen kroz Zenicu Svetosavlja.
Potom, neskrenutog pogleda sa ikone Presvete, biramo najtamniji kutak u hramu - u dečjem strahu od sopstvene reči, sebično obliveni nezasluženom ljubavlju koja rasplamsava slabo skrivenu gordost. Gordost da smo u zagrljaju duhovnog oca svih Srba, ravnoapostolnog Svetog Save, prvog arhiepiskopa Srpskog, i da smo u Srpskoj duhovnoj kolevci koja se jedina neprekidno njiha kao naše duhovno svetilo, da ćemo iz kolevke gordo izaći kao - HILANDARCI. A grešnu gordost nam prepokriva strah da ćemo premnogo odneti u zamenu za slabu duhovnu snagu sa kojom pristupismo.
Sameravamo se sa zapamćenim rečima Sv. Jovana Damaskina u slavu Presvete i slavu svetih ikona, i znamo da je naš strah iskren, jer su nam vera, molitva i reči preslabe.
I, uzalud gušimo želju da preveliki teret Milosti ponesmo da bi je podelili sa bližnjima i inima. Slaboj duhovnoj snazi prizivamo u pomoć i sva doneta znanja, veštine i darove da bismo dostojno poneli nezasluženi delić Hilandarskog Blagoslova. Dubinom neiskazanog bića, zavetujemo se da ćemo sve da podelimo to što slabim snagama ipak možemo odneti. A, znamo da nam ostaje molitva Svevišnjem, da nas po velikoj Milosti Svojoj, ponovo, i ponovo vrati kao osnaženije čedo Svetosavskog naroda i utvrđenije u snazi vere Pravoslavne.
Brzo prominu godine, pa i desetleća, po Milosti se umnože hodočašća, a strah da smo nedostojni da podelimo zavetovano - sve je veći. Strah da naše slabe reči ili sočinjenija primerimo jednoj jedinoj kapi vode iz Bunara Svetog Save ili zrnu grožđa sa Loze Svetog Simeona Mirotočivog.
Evo, gospodin Zoran Purger je pobedio strah i izneo svoje svedočenje. Hvala svima koji mu pomogoše, hvala i Zoranu I, delim sa vama moju velika radost i zahvalnost što sam video i što možete videti, vrhunski prilježno i zanatski besprekorno urađene fotografije.
One mu, kao i sveukupnoj fotografskoj veštini čine čast da se ovaj Bogomdani dar može po snazi zanatske lepote i iskazane ljubavi primeriti brojnim neimarskim zanatima i veštinama čije odbleske nam donese Zoran.
Od Zorana bi bilo dovoljno da nas je ovom izložbom samo podsetio na usnule u Hristu velike Božije ugodnike, starca Nikanora Hilandarca i starca Simeona iz isposnice Svetog Save u Kareji (Orahovici) i preko njih uputio da potražimo sopstvene odgovore: Gde smo danas i nadalje na našoj osmovekovnoj vertikali kao deca pravovernog naroda Božijeg? Dovoljno je za one koji znaju, a zna i moja malenkost, da su malobrojni od mnogih bili udostojeni da fotografski posvedoče njihovo ovozemaljsko bitisanje, a da su veliki duhovnici po njima znanim merilima odlučivali ko je dostojan tog svedočenja.
Ako nam je udostojeni mirjanin Zoran učinio je da pred otrgnutim odblescima čestica Svetogorskog i Hilandarskog blaga sa ponosom glasno izgovorimo da smo Srbi i Svetosavska deca, pripomogao je da se raslabljeniji nego ikada oslonimo na osmovekovni, jedini sigurni, nauk neprekinute vertikale našeg duhovnog bića.
Moleći od vas oprost što sam pokušao da se ovim rečima izjednačim sa Zoranom, bratom u Hristu i sabratom u fotografskim iskušenjima, ostajem u radosnom ubeđenju da je ova izložba Bogougodno delo.
Na dan Svetog Jovana Krstitelja i Preteče, leta Gospodnjeg 2003.
Milinko B. Stefanović
