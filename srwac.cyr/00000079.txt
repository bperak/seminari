Pesme Bratislava Milanovića u prevodu na engleski pojavile se na tri kontinenta, 
pesme Dušana Čolovića na engleskom i turskom 
Zbirka pesama Bratislava Milanovića " Vrata u polju " (" Doors in a Meadow ") pojavila se na tri kontinenta: američkom, evropskom i australijskom - u Njujorku, Torontu, Londonu, Sidneju... 
POEZIJA BRATISLAVA R. MILANOVIĆA NA ENGLESKOM 
Ugledna američka izdavačka kuća Edvin Melen Pres (Edwin Mellen Press) iz Livinstona, Njujork, objavila je izabrane pesme Bratislava R. Milanovića pod zajedničkim naslovom Vrata u polju (Doors in a meadow). Ova izdavačka kuća ima svoja sedišta u još dve zemlje: u Kvinstonu, u Kanadi i Lampeteru u Velikoj Britaniji. Pesme je prevela Biljana D. Obradović, američko-srpska pesnikinja (piše i na srpskom i na engleskom), a predgovor za ovo izdanje je napisao istaknuti američki pesnik Brus Vajgl. Pored ostalog Brus Vajgl u svom tekstu kaže: Već akreditovana u poznavanju srpske i američke kulture, Biljana D. Obradović, prevodeći velikog srpskog pesnika Bratislava R. Milanovića samo dopunjuje svoju bogatu karijeru i u nauci o književnosti Balkana i kao originalna pesnikinja koja piše na srpskom i engleskom. (...) Dr Obradović unosi u svoj prevod svežinu, esencijalnu čvrstinu i visoko izražen smisao za humor, kao posebne karakteristike njene generacije mlađih pisaca, kako u Americi, tako i u Srbiji. Na svu sreću, posledica svega ovoga je zbirka pesama bogata, moralno angažovana i provokativna, duboko obojena emocijama, otvorena za mitsko i magično, koja je naročito važna za ovo košmarno vreme... Verovatno ono najvažnije je što dr Obradović, i sama pesnikinja, razume složenu estetiku Milanovićeve poezije, a naročito usvojen stav o pesmi kao kosmičkom principu. Zato što Milanović veruje da se momenat kreativnog akta često javlja kod pesnika čija se egzistencija odbija od zidova istorije, takva deklaracija, samim tim otežava prevođenje. (...) I pored svega, dr Obradović je na visini svog prevodilačkog zadatka. Poezija za mene, kaže Milanović u jednom intervjuu, ' jeste način da se izdignem iznad egzistencije '. (...) Dr Obradović, zaključuje Brus Vajgl, poseduje retki dar da dotakne intimu takve vizije i da podari ove snažne pesme engleskom jeziku uz verodostojnost originalnog srpskog jezika. 
Ovo dvojezično izdanje sačinjeno je od pesama izabranih iz dve Milanovićeve knjige: Vrata u polju i Silazak. Knjigu otvara pesma Triptihon za Aleksinac, nastala u vreme NATO bombardovanja Srbije, a zatvara je poema Vrata u polju sastavljena od dvanaest manjih celina. Knjiga sadrži i obiman uvodni tekst o Milanovićevoj poeziji iz pera prevodioca. Ilustraciju za naslovnu stranu uradila je srpska slikarka Dobrila Džodžo Popović koja živi u SAD. Isti izdavač je 2003. godine objavio priče Danila Kiša. 
Pesme Dušana Čolovića obja - vljene su potkraj minule go - dine u prevodu na engleski jezik u nekoliko časopisa: u oktobru u Engleskoj, novembru u Kanadi, a u decembru u SAD. Takođe, u januarskom broju turskog časopisa na engleskom jeziku " Istambulska književna revija " već mu je publikovano šest pesama. 
