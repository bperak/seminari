Vuk Drašković
Milan Radonjić, nekadašnji šef beogradskog Centra DB-a u Beogradu, Stevan Basta i Ratko Romić, nekadašnji načelnici ove službe, optuženi za pomaganje u pokušaju ubistva Vuka Draškovića u Budvi 15. juna 2000. osuđeni su danas pred Višim sudom u Beogradu. Sudija Tatjana Sretenović, prilikom čitanja presude, izjavila je da je sudsko veće jednoglasno donelo odluku i da je u obzir uzelo zakonom predviđene olakšavajuće okolnosti, poput toga da trojica okrivljenih " ranije nisu osuđivani i da su porodični ljudi ", kao i da atentat nije uspeo, a da su oni učestvovali samo u pripremnim radnjama.
Sudija Sretenović rekla je pre obrazlaganja presude da ona može da govori samo zašto je ovaj postupak trajao dve godine od kada ga je ona preuzela, a da o ranijem periodu ne može da se izjasni.
Milan Radonjić
- Veliki broj dokaza, koje je trebalo izvest tokom suđenja je uticao da ovaj postupak traje dve godine od kada je meni dodeljen - rekla je ona.
Milan Radonjić kažnjen je na osam godina zatvora, Stevan Basta i Ratko Romić na po sedam godina zatvora iako je za ovo delo bila predviđena kazna od pet do 15 godina zatvora. Sva trojica će ostati na slobodi do pravosnažnosti presude.
Basta, koji je bio načelnik Trećeg odeljenja za ekstremizam i Romić, načelnik Šestog odeljenja, su prema navodima optužnice, po nalogu svog šefa Radonjića, pratili Draškovića i fotografisali njegovu kuću u Budvi.
Stevan Basta
Zatim su te fotografije predali Radonjiću, a on Radomiru Markoviću, tadašnjem šefu DB koji je postupao po nalogu tadašnjeg predsednika SRJ Slobodana Miloševića i predao ih izvršiocima iz JSO.
Tada je Vrhovni sud potvrdio presudu Specijalnog suda iz 2005, u kojoj se između ostalog navodi da je Slobodan Milošević naredio da se ubiju njegovi politički protivnici Ivan Stambolić i Vuk Drašković.
Optuženi Radonjić, Romić i Basta na suđenju su se branili da su fotografije Draškovićevog stana u Budvi sačinili, jer su navodno dobili naređenje da tamo postave prislušne uređaje i da nisu znali za atentat.
Ratko Romić
Oni su tvrdili i da su postupali po pravilima službe. Prislušni uređaji nisu postavljeni, a kako je utvrđeno pravosnažnom presudom u Specijalnom sudu neposredni izvršioci iz JSO - a koristili su te fotografije prilikom atentata na Draškovića.
Radonjić, Basta, i Romić branili su se sa slobode sve vreme.
Zorić: Tužilaštvo zadovoljno presudom
Republičko javno tužilaštvo zadovoljno je presudom Višeg suda u Beogradu, izjavio je danas portparol Tužilaštva Tomo Zorić. - Pravda je zadovoljena, a sud je pokazao efikasnost, kao i da može da rešava vrlo složene slučajeve poput ovog - rekao je Zorić.
Gajić: Veliki iskorak
Punomoćnik Vuka Draškovića Vladimir Gajić izjavio je danas da presuda bivšim pripadnicima beogradskog Centra državne bezbednosti za učešće u pripremi neuspelog atentata na Draškovića u Budvi 2000. godine predstavlja veliki korak srpskog pravosuđa.
- Iznenađen sam time što je Viši sud u Beogradu smogao snage da ovako presudi. Smatram da je ovo veliki korak srpskog pravosuđa - kazao je Gajić, zadovoljan kaznom od osam godina zatvora za Radonjića i po sedam godina za Bastu i Romića.
- Ovo je i pokušaj da se sa države Srbije skine ljaga zbog svega onoga što je ta državna bezbednost radila u našoj istoriji poslednjih 65 godina dodao je on.
