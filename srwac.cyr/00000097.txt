Vesti 
Završen regularni deo sezone 
Nova Pazova / Beograd / Niš, 18. / 19. septembar 2010. - Prvenstvo Srbije, X kolo 
Uvertiru pred duel u polufinalu plej ofa Crvena zvezda je rešila u svoju korist pobedivši u gostima Radnički sa 20:18. Dorćol je postavio novi rekord protiv Cara Lazara 110:0, dok Niš ni u poslednjem kolu nije ostvario pobedu, SG Morava je pobedila sa 28:18. Utakmica Beogradski univerzitet Podbara nije odigrana. 
U derbiju kola i jednoj od neizvesnijih utakmica ove jeseni, Zvezda je uspela da povede, izgubi prednost i na kraju, ipak, zabeleži pobedu u utakmici za prestiž i psihološku prednost pred plej of. U redovima Crvene zvezde briljirao je Živanović koji je sa dva eseja na početku utakmice doneo dosta problema domaćem timu. U oba slučaja, u 8. i 12. minutu, bivši kadetski i junorski reprezentativac Vojislav Dedić postigao je golove. Njegov brat Vladimir je zadao sledeći udarac Radničkom i njegovoj publici. U 23. minutu već je to bila opipljiva prednost za Zvezdu, pošto su tri eseja bez odgovora veoma ličila na prvi duel oviih ekipa u Beogradu tokom prolećnog dela sezone. Tada se, međutim, budi domaći tim predvođen Zekićem, koji u narednom periodu uzima stvar u svoje ruke. U poslednjih osam minuta prvog dela igre postiže dva eseja i dva gola, čime smanjuje prednost gostiju na podnošljivih 4 poena razlike. Nastavak donosi otvorenu, fajtersku borbu dva rivala i bilo je samo pitanje koja će odbrana prva da popusti. Bližio se pun čas igre, a onda je ponovo Zekić doneo poene i, što je još važnije, prvo vođstvo Radničkom. Nastavilo se u istom ritmu, Đorđević i Radaković su pokušavali svi silama da vrati prednost na stranu crveno-belih, ali je to pošlo za rukom Apolevskom u 68. minutu. Niko nije slutio da je tada postavljen konačan rezultat, jer je ostalo dovoljno vremena za obe ekipe da reaguju. Na kraju, Zvezda je ponovo pobedila ekipu iz Nove Pazove, a treba verovati da će u utakmici ovih rivala u polufinalu plej ofa sve prštati i da će Sremci pokušati da pobede u najznačajnijem duelu. 
Dorćol je prvo mesto i direktan plasman u finale potvrdio rekordnom pobedom u regularnom delu sezone. Najava šta će se dešavati pod kulom Nebojša bio je esej Lukenića u 2. minutu. Stub šampiona se zaleteo posle kazne i bez ijednog kontakta sa suparničkim igračima došao do stativa, gde polaže loptu. Vukanović je imao lak zadatak na početku duge šuterske serije. Već u sledećem setu gosti ponovo prave kaznu, a sličan scenario kao dva minuta ranije sprečen je obaranjem Lukenića. U sledećem napadu, Tomić diže i upošljava Ivana Šušnjaru, koji postiže drugi esej. Inicijativa Dorćola se prekida posle jedne greške u dodavanju i kazne zbog visokog obaranja, ali domaći brzo vraćaju loptu u svoj potez. Činilo se da se i odbrana Kruševljana konsolidovala, ali dokaz da je i dalje ostala prilično smušena je njihova reakcija na šut u poslednjem napadu tog seta. Posle šuta Vukanovića u levi ugao igrališta, odbrana Cara Lazara dozvolila je lopti da nekoliko puta odskoči, što je bilo dovoljno Tvrdišiću da bude najspretniji i postigne esej u 9. minutu. Muke gostiju se nastavljaju kada posle jedne poklon kazne u 13. minutu, zbog nepravilnog izvođenja lopte, ne uspevaju da uzmu veliki deo terena, već pogrešnim dobacivanjem omogućuju Nedeljkoviću da pokupi loptu i istrči neometan do eseja. U sledećem setu Vukanović kreće u solo prodor i, u svom stilu, izbegava odbrambne igrače i postiže svoj prvi esej, nakon koga upisuje i peti gol. U narednom setu Kruševljani čine dve kazne, pa posle druge Nedeljković, kao na početku utakmice Lukenić, dobija loptu i sam prodire do novog eseja. Posle ovih poena nastavlja se period bez lopte za goste. U 22. minutu Tvrdišić postiže drugi esej, posle odličnog kretanja kojim nije dozvolio nekolicini igrača odbrane da ga spreče u prodoru. Vukanović tada prvi put promašuje šut za dodatna 2 poena, ali se ispravlja u 26. minutu, i to posle prvog eseja Stevanovića, koji posle jednog skrama i nekoliko pasova bez prave opozicije dolazi do kraja igrališta. Na isteku prvih pola sata igre, iskusni Tomić prvi put upisuje esej, što ponavlja i 5 minuta kasnije, kada diže loptu iz skrama i sam poentira. Vukanović devetim golom iz deset pokušaja postavlja konačan rezultat prvog dela igre. Uvodni minuti drugog poluvremena pokazuju znakove opuštanja vodeće ekipe na prvenstvenoj tabeli. Naime, nakon šuta sa centra koji izvode gosti, lopta izlazi van granica igrališta, ali prethodno udara liniju mrtve lopte, pa kruševački ligaš ima priliku da organizuje prvi napad u nastavku. Dorćol čini dve kazne (ofsajd i visoko obaranje), ali gosti izbacuju loptu posle šuta van granica igrališta. Lukenić uzima loptu na 20 metara, probija i teškom mukom biva zaustavljen, Ilić je sledeći i on uzima veliki deo terena, tako da Tomiću nije bilo teško da kruniše dobre prodore svojih saigrača i svoj veoma efikasan period het-trikom, prvim na utakmici, u 44. minutu. Dva minuta kasnije, Iliću se vraća za dobar učinak prilikom prethodnog eseja. Unković probija, ali ga duboko na teritoriji Cara Lazara obara reprezentativac Sič. U nastvaku lopta ide do samog levog krila gde je Ilić brži od čuvara. Šest minuta je trebalo da prođe do novih poena. Ponovo je lopta otišla do kraja, gde je ovoga puta odbrana Cara Lazar bila za trenutak budnija, zaustavila Ilića, ali ne i Stevanovića, koji diže loptu kao halfbek i postiže esej uz levu korner zastavicu. U 55. minutu, esej postiže i Milan Šušnjara i to posle razmene pasova na desnoj strani sa mladim Radivojevićem. Reprizu iz drugog minuta, videli smo u 59 '. Lukenić posle kazne uzima loptu i sam probija odbranu, polaže ispod stativa, čime omogućuje Vukanoviću da prekine mini seriju od pet uzastopnih promašaja, doduše iz nezgodih situacija. To kao da je bio signal za domaće da krenu još angažovanije, pa Nedeljković postiže het trik u 62. minutu, kada koristi jedan kratak pas Milana Šušnjare da prevari odbranu gostiju i neometan dođe do esej prostora. U 65. minutu novi esej postiže Vukanović, tako što je posle skrama digao loptu i krenuo u solo prodor. Dva minuta kasnije žuti karton dobio je Tvrdišić, i Dorćol je do pred sam kraj igrao sa igračem manje u polju. To, međutim, nije smetalo domaćem timu da nastave seriju efektnih poteza. Posle jednog takvog, vrlo finog pasa Milan Šušnjara je iskoristio prazninu u odbrani Kruševljana i postigao esej, a u 73. minutu Stevanović kompletira het trik nakon odličnog prodora Katanića i brzog izvođenja lopte. Tom prilikim Dorćol je probio barijeru od 100 poena treći put ove sezone. Dobru partiju u 76. minutu krunisao je borbeni Delić, koji je ovacije zaslužio posle samostalne akcije, a Vukanović je petnaestim golom postavio konačnh 110:0. 
U derbiju donjeg dela tabele, SG Morava je slavila u Nišu. Gosti koji su iz kišovitog Beograda došli u tropske uslove, koji su vladali u najvećem gradu južne Srbije, odlično su se snašli, iskoristili veliko iskustvo nekolicine svojih igrača i na taj način osujetili grubijane da ostvare prvi trijumf u sezoni. Nišlije su imale inicijativu, ali su Beograđani uvek imali odgovor. U 10. minutu poveli su domaći preko Genčića, a reprezentativac Živković je prednost uvećao golom. Svega 3 minuta kasnije Maksimović je smanjio prednost domaćih. Nije bilo promene u prvih pola sata igre, u okviru kojih beležimo nekoliko dobrih akcija gostiju, koji su nekoliko navrata došli do poslednjih 20, pa i 10 metara, ali ih je tamo čekala čvrsta i veoma snažna odbrana Niša. Girić je prvi probio, a Živković ponovo bio precizan za ubedljivo vođstvo, ali odgovor jegulja je munjevit. U 33. minutu Vesić, a u poslednjem minutu Maksimović postižu eseje za izjednačen rezultat na pauzi. Veoma loš dan šutera SG Morave prekinuo je u 11. minutu nastvaka Maksimović koji uspešnom realizacijom posle kazne dovodi svoj tim u prvo vođstvo, koje ispostavlja se kasnije, neće ispuštati. Nedugo zatim, Kapetanović nastavlja poentersku seriju u ligi. Novaković je precizan i sada gosti stiču 8 poena prednosti. Kada je novajlija Adžić posle sat vremena igre postigao peti esej za SG Moravu bilo jasno da samo čudo može da spase domaći tim. Tračak nade da bi ono moglo da se desi doneli su Anđelković i Živković, međutim, sve snove o prvoj pobedi raspršio im je veteran Novaković, koji je posle dobrog zaleta zaobišao šitavu odbarnu Niša i postigao esej i postavio konačan rezultat: Niš 18, SG Morava 28. 
