Do maja 2007 godine Ilija Jurišić je bio beznačajni marginalac. Sve dok ga pravosudna mašinerija Republike Srbije nije prepoznala kao ratnog zločinca i uhapsila na beogradskom aerodromu. Mediji su objavili da je uhapšen jedan od osumnjičenih za zločin na Brčanskoj malti u Tuzli, kod nas poznatiji kao Slučaj tuzlanska kolona.
Podsećanja radi, reč je o napadu paravojnih i parapolicijskih snaga Bosne i Hercegovine na kolonu JNA koja se izvlačila iz Tuzle. Radilo se o delovima motorizovane brigade koje su se prema (navodnom) sporazumu vlasti SRJ i BiH povlačile iz grada.
Ta vojna kolona je u delu grada koji se naziva Brčanska malta napadnuta iz zasede, a najmanje 51 vojnik i starešina JNA tom prilikom je izgubio život. Do dana današnjeg nije poznato ko je naredio napad na kolonu. Tužilac Vladimir Vukčević i njegov pomoćnik Milan Petrović tvrde da je to bio Ilija Jurišić.
Održano je suđenje pred Većem za ratne zločine beogradskog okružnog suda, saslušani su mnogobrojni svedoci, mnogi nisu prihvaćeni, a Ilija Jurišić je osuđen na 12 godina zatvora. Takva presuda je izazvala negativne reakcije na svim stranama. Bosanska strana tvrdi da je presuda politički motivisana i doneta na osnovu lažnih dokaza. Srpska strana presudu od 12 godina robije za učešće u ratnom zločinu čiji rezultat je 51 žrtva smatra smešnom i rezultatom pritiska onih koji hoće da nas mire i pacifikuju na silu Boga. Sonja Biserko i njena NVO misle da je ovakva presuda dokaz da u Srbiji sudovi nisu nezavisni i da se presude donose po diktatu političara.
Gutajući knedlu moram da se složim sa ovom antisrpskom spodobom. Jedino bih dodao da kad neko ne zna šta bi počeo sa diplomom pravnog fakulteta treba da ode u DS i kandiduje se za tužioca. Ako uz diplomu ima iole talenta za čitanje misli stranačkih vođa, blistava karijera mu je osigurana. Danas tužilac, sutra državni sekretar, a onda, onda je nebo granica...
Javno mnenje u Srbiji kako-tako je i obaveštavano o toku ovog suđenja sve do donošenja prvostepene presude. Posle toga prešlo se na druge interesantne stvari, na novu sezonu Farme, na prepucavanja starih i novih radikala, na Mondijal, a na jedno uvo pratili smo postupak vođen pred Vestminsterskim sudom u Londonu protiv Ejupa Ganića po zahtevu za izručenje koje je zatražila Srbija... Srbija je spor pred britanskim sudom izgubila, Ganić je slobodan ko ' tica, a nama je rečeno da je britanskom sudiji ovo bio zadnji predmet pred odlazak u penziju i da mu se zbog toga nije posvetio na pravi način. To jest da je sročio presudu na štetu Srbije, pogotovo jer je pred sobom imao mišljenje haškog suda koje kaže da je kolona JNA koja se kretala Dobrovoljačkom ulicom bila legitimni vojni cilj......
Tok suđenja pred Apelacionim sudom u Beogradu po žalbi Ilije Jurišića koje je počelo 22. septembra ove godine, ne daje osnove da verujemo da se to u Londonu odigralo onako kako nam je svojevremeno predstavljeno. Isto tako, bojim se da će Ilija Jurišić ratni zločinac sa Brčanske malte otići tragom Ejupa Ganića ratnog zločinca iz Dobrovoljačke, pravo u slobodu. A otići će, jer u tužilaštvu za ratne zločine sede politički poltroni, nestručni i nekompetentni kvazi advokati. Naši mejnstrim mediji o ovom suđenju ne izveštavaju, to je prepušteno Peščaniku, E-novinama i Glasu Srpske, dok sam od stranih zapazio reportaže RSE i Dojče Vele.
Znate li dragi Srbi i Srpkinje da je britanski sudija odbio srbijanski zahtev za izručenje Ganića jer su advokati odbrane dokazali da nije postojao nikakav sporazum između vlasti SRJ i BiH o bezbednom prolasku kolone JNA kroz Dobrovoljačku ulicu?
Da je pomoćnik tužioca za ratne zločine Milan Petrović lagao pred Većem za ratne zločine okružnog suda u Beogradu kada je tvrdio da je Ilija Jurišić naredivši da se otvori vatra na kolonu JNA u Tuzli prekršio sporazum o bezbednom prolasku te kolone kroz grad, e tako koristeći nedozvoljene načine oružane borbe izvršio ratni zločin, a da je sudsko veće verujući na reč pomoćniku tužioca, bez uvida u tekst (navodnog) sporazuma donelo osuđujuću presudu za optuženog?
I na kraju, da će po svemu sudeći presuda Apelacionog suda po Jurišićevoj žalbi biti oslobađajuća, jer Tužilaštvo za ratne zločine zauzeto pretragom terena u potrazi za žrtvama srpskih ratnih zločinaca nema vremena da pronalazi svedoke i dokaze koji mogu da terete Jurišića, Ganića, Orića, Haradinaja, i druge krvoloke?
Ovo je još jedan težak udarac državnom interesu i narodnom dostojanstvu koji smo dobili od onih koji bi trebali da ih štite. Tačnije, od onih koji su preplaćeni da ih štite. To li su oni stručnjaci za koje je prvi demokratski ministar pravde dr. Vladan Batić tražio (i dobio) astronomske plate kako ih kriminalci ne bi mogli podmićivati?
Jesu li to najbolji od najboljih koji ne mogu da obezbede dokaze ni protiv notornih zločinaca poput Ganića i Jurišića? Pa Ganićeve komande zlikovcima iz Dobrovoljačke preko Motorole svi smo svojim ušima čuli.
Na ovom novom Jurišićevom suđenju svedok je izjavio da je čuo Jurišićevu komandu za otvaranje vatre, ali da to nije važno, jer to niko drugi nije mogao čuti pošto je samo on imao sredstvo veze..., odnosno da Jurišić kao neko ko nije bio u lancu komandovanja nije imao pravo da naredi tako nešto. Naravno, nikom nije palo na pamet da pita svedoka kako to da operativni dežurni u Centru javne bezbjednosti Tuzla nije u lancu komandovanja. Dakle, svedoci su očigledno tamo gde treba pripremljeni da svedoče na način koji isključuje Jurišićevu odgovornost.
Sa druge strane, srpski tužilac se na sudu ponaša kao nezainteresovano. Zna se da će biti onako kako gazda kaže, pa nema smisla trošiti se i dokazivati bilo šta. A ako neko bude imao primedbi na aljkavost, nerad i nestručnost, uvek nam mogu pokazati podatke o osuđenim Srbima kao dokaz da Tužilaštvo radi.
Ovog puta nećemo o generalima JNA koji su potčinjene slali u sigurnu smrt govorivši im da je sve dogovoreno.
A kada Jurišić otputuje u Tuzlu koja mu sprema doček na otvorenoj sceni, predsednik Srbije konačno može pozvati svog ahbaba Silajdžića da nam zajedno hraknu u brkove. Prema svecu i tropar.
I za kraj da pojasnim.
Prvostepena presuda Iliji Jurišiću je sramna jer je doneta na osnovu dokaza koji je prihvaćen ali ga nema u spisu. Za osuđujuću presudu neophodni su dokazi o krivici, a tužilac koji ne može da nađe dokaze treba da nađe drugi posao.
