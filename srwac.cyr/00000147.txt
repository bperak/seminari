Onima koji odlučuju, a tiče se svih nas
Poštovani, Proteklih nedelja priroda je rešila da nam uputi surovu opomenu i demonstrira neobuzdanu snagu svojih sila kroz požar koji je zahvatio prostranstva Tare. Sa knedlom u grlu i suzama u očima, što zbog tuge, što zbog dima koji se osećao čak i u Bajinoj Bašti, svakodnevno smo pratili medijske izveštaje, iščekujući vest da je stihija savladana. Na žalost, ta konačna povoljna informacija se odlagala iz dana u dan, a vatra gladno gutala stotine i hiljade hektara šume i sveg života kome je ona bila dom. Da li se moglo reagovati brže? Verovatno jeste. Da li se moglo reagovati intenzivnije? Sigurno jeste Da nam je ekološka svest na višem nivou, od prvog dana bi se javljale hiljade dobrovoljaca da se bore protiv požara, umesto par stotina. No, to nije predmet ovog pisma Jedna mudra izreka našeg naroda kaže: Nad prosutim se mlekom ne plače. Ipak, u ovako ekstremnim situacijama ni narodna mudrost nije neka uteha. Ovakva katastrofa boli i treba proliti suzu za svako drvo, svaku vevericu, pticu, zver, za svakog zrikavca koji nam neće svirati idućeg leta. Mi, izviđači BAJINE BAŠTA kao i svi ljubitelji prirode, a naročito naše lepotice Tare, dobro znamo kako nas ti zrikavci uspavljuju na našim letnjim kampovima u šatorima.Za nas bi bilo previše bolno da gledamo voljenu planinu lica išaranog ožiljcima od vatre i zato upućujemo veliku molbu: DOZVOLITE DA POMOGNEMO Učinite napor, poslušajte našu inicijativu i pokrenite akciju pošumljavanja požarom uništenih predela, čim se za to steknu uslovi. Iskoristite našu mladost i entuzijazam, a mi ćemo povesti školske drugove, ekologe, sportiste. roditelje i sve one koji iskreno vole našu planinu. Znamo da su ekonomska kriza i nedostatak sredstava česti odgovori na naše molbe, ali ovaj put ne sme biti tako Ovo što molimo tiče se svih nas i svih generacija koje dolaze. Naša je obaveza da pomognemo Tari da što pre zaceli rane. Taj proces će trajati dugo decenijama čak i baš zato je bitno da se počne što pre. U tom duhu, Odred izviđača Bajina Bašta simbolično donira prvu sadnicu i stavlja vam na raspolaganje pedeset srca i pedeset pari ruku koje će u prvim redovima krenuti u pošumljavanje. Uništena površina je ogromna, a mi malobrojni, pa obećavamo da ćemo se maksimalno angažovati i na popularizaciji ideje i animiranju izviđača Srbije koji su izrazili spremnost da se pridruže pošumljavanju, kada jednom krene. Još jednom molimo: pokrenite akciju, učinite to za sebe, za nas, a pre svega za generacije koje dolaze.
