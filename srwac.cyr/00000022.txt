Šta je popis? 
Popis stanovništva, domaćinstava i stanova predstavlja organizovano prikupljanje podataka o stanovništvu jedne zemlje i najvažniji statistički izvor pojedinačnih statističkih podataka. 
Popis je, takođe, najskuplje, najkompleksnije i najpopularnije statističko istraživanje koje se sprovodi u skoro svim zemljama sveta. 
Pored osnovog pitanja Koliko nas je?, popisom se obezbeđuje odgovor na pitanje Ko smo?, u relacijama starosti, pola, obrazovanja, aktivnosti, zanimanja i ostalih obeležja, kao i odgovor na pitanje Gde i kako živimo?, u svetlu informacija o vrsti stana, opremljenosti stana osnovnim instalacijama vode, struje itd. Odgovori na ova pitanja daju numerički okvir populacije, što je osnov efikasnog planiranja, razvoja ekonomske, socijalne, populacione, agrarne i druge politike, ali i administrativnih aktivnosti i naučnog istraživanja. 
Sprovođenje popisa 
Sprovođenje popisa stanovništva, domaćinstava i stanova podeljeno je u šest faza: 
Pripreme za sprovođenje popisa; 
Popisivanje; 
Obrada podataka; 
Formiranje baze podataka; 
Diseminacija podataka, i 
Analiza rezultata popisa. 
Navedene faze rada baziraju se na iskustvima iz prethodnih popisa, s tim što Popis 2011. podrazumeva njihovo unapređenje u odnosu na prethodni. 
