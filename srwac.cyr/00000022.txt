U novembru 2006. stupila sam na dužnost pomoćnika direktora. Velika je obaveza i odgovornost biti u rukovodećem timu ove škole. Naša škola je sa tradicijom koja neguje znanje i odgovornost. Trudimo se da u školi vlada duh poštovanja i prijateljstva. Nastavni kadar je stručan, što govore rezultati sa takmičenja i prijemnih ispita. Ali ugled škole se ne ogleda samo u tome, već i u bezbednosti i čistoći. Svi zajedno i zaposleni i roditelji i deca moramo raditi na tome. Svako od nas ličnim primerom mora da gradi ugled i autoritet. Mora biti pravedan, dosledan, često lukav.
Nastavnik mora biti umetnik u svom poslu i zaljubljenik u svoj rad. Njegov zadatak je da ga po dobrom pamte i cene, jer on vredi onoliko koliko ga prihvataju njegovi učenici. Dečji osmeh i poverenje je nešto najlepše što prosvetni radnik može dobiti. On je tu radi dece. Najlakše je biti strog predavač, strah i trepet. Najteže je biti blag, a cenjen. Da na času bude radna atmosfera ne zbog osećaja straha, već poštovanja i razumevanja. Zahtevi moraju biti realni, da bi deca zapamtila osnovne stvari, jer u moru podataka se izgube. I što je najvažnije, treba sagledati svakog učenika u okviru njegovih mogućnosti i toliko od njega tražiti.
Kada sam počela da radim u školi, od dece sam tražila ne samo gradivo iz njihovih udžbenika, već sam im dodavala gradivo iz svojih fakultetskih knjiga. Ocene su bile katastrofalne, tu i tamo neka petica. Mislila sam da su lenji. Sada sa više godina rada u školi vidim da sam ja grešila i da sam mučila tu decu. Ko zna šta je ta generacija o meni mislila? Vremenom moj način rada se menjao i verujem da će se i dalje menjati. Nadam se na bolje...
