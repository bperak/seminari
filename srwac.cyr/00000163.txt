Britanija je zvanično u stanju pripravnosti dok princ Vilijam i njegova supruga Kejt Midlton čekaju dolazak svog prvog deteta koje će biti treći u redu za presto.
Par, poznat kao vojvoda i vojvotkinja od Kembridža od venčanja u aprilu 2011. godine, u decembru prošle godine su saopštili da čekaju dete pošto je Kejt primljena na četiri dana u bolnicu zbog jutarnjih mučnina. Zbog sve bližeg datuma porođaja, vojvotkinja je prošlog meseca obustavila sve zvanične dužnosti, a princ Vilijam, pilot spasilačkog helikoptera i unuk kraljice Elizabete je na " stendbaju " u vazduhoplovnoj bazi u severnom Velsu i samo čeka znak za povratak u London.
Par nije objavio kada se tačno očekuje dolazak deteta osim da bi to trebalo da se dogodi sredinom jula. Vest o rođenju biće objavljena i tradicionalno i moderno - preko Tvitera, vebsajtova i obaveštenjem na Bakingemskoj palati. Palata je juče saopštila i da kraljičina unuka Zara Filips i njen suprug, ragbista Majk Tindal očekuju prvo dete početkom iduće godine.
Džo Litl, urednik magazina " Madžesti ", kaže da su vojvoda i vojvotkinja povučen par i da, iako su svesni ogromnog interesovanja, pokušavaju da ograniče izlaganje u javnosti.
" Privatnost je važna princu Vilijamu budući da je video kako je njegova majka princeza Dajana patila od paparaca i stalo mu je da se to ne dogodi njegovoj ženi ili deci ", rekao je Litl Rojtersu.
Beba će biti rođena u privatnom krilu Sent Meris bolnice u Londonu gde je Vilijam rođen pre 31 godine. Princeza Dajana, koja je poginula u saobraćajnoj nesreći 1997. posle razvoda od princa Čarlsa, tamo je rodila i princa Harija.
Princ Čarls, naslednik prestola, bio je prisutan na rođenju svojih sinova i princ Vilijam, drugi u redu za presto, planira da bude prisutan na rođenju svog prvog deteta. Bilo da je dečak ili devojčica, dete će biti treće u redu za presto dok će princ Hari biti " izguran " na četvrto jer je vlada promenila pravila nasledstva prestola. Ranije su muški naslednici imali prvenstvo.
Bebu će na svet doneti Markus Sečel, nekadašnji ginekolog kraljice, u privatnom krilu gde običan porođaj košta 4.965 funti (7.400 dolara) a svaka noć ekstra još oko 1.000 funti.
Mark Stjuart, fotograg specijalizovan za kraljevsku porodicu, jedan je od prvih koji je zauzeo busiju ispred bolnice kako bi mogao da dobro uslika kraljevski par i njihovu bebu kada izađu iz bolnice.
" U svetu postoji veliko interesovanje za kraljevsku bebu, naročito u Americi i ja sam želeo da uhvatim prvo mesto za svetsku istoriju ", rekao je Stjuart čiji je stativ lancima obezbeđen na svom mestu.
Pol deteta i dalje je nepoznat, a par je rekao da nisu želeli da znaju da li je dečak ili devojčica i pored spekulacija u martu da je ipak devojčica jer je Kejt (31), prihvatajući dar za dete rekla: " Hvala vam, uzeću to za svoju ć... "
Kladioničari imaju kvote za sve - od pola deteta do imena, pa čak i boje kose. Kladionica " Vilijam Hil " ima kvotu 4 - 7 za devojčicu a imena koja su najčešće u opticaju su Aleksandra, Šarlot, Elizabet, Dajana i Viktorija. Kvota za dečaka je 5 - 4 sa imenima Džordž i Džejms.
" Ime će biti tradicionalno. Ipak je to budući monarh. Nećete sigurno imati princezu Kajli ili princa Vejna ", kaže Litl.
Kako popularnost kraljevske porodice u Britaniji i inostranstvu raste posle kraljevskog venčanja i prošlogodišnjeg dijamantskog jubileja kraljice Elizabete, koja je slavila 60 godina vlasti, trgovci su iskoristili priliku da unovče dolazak deteta.
