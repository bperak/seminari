Kuća
Ovo bi bila sigurno najprivlačnija evidentirana polubrvnara da je, umesto crepom, ostala prepokrivena ćeramidom i da je sačuvan dolap pod strehom, od kojeg su sačuvana samo tri otvora na talpama. Ne bi joj vrednost umanjio ni naknadno povećan prozor na sobi, umesto prvobitnih dva. Kuća je nastala u vreme kada se Filip Mraković iz Cikota, posle deobe, naselio u ovom selu, u kojem je imao svoje zakose i napasao stada, zasnovavši rod Filipovića. Predanje kaže da je Filip jedan od četvorice braće Sječorečkog popa Luke, doseljenih u prvoj polovini 18. veka iz sela Dragovoljića u Nikšićkoj Župi u selo Cikote, posredstvom Zaharića iz Kremana. To je onaj pop Luka koji je dobio sinđeliju na 5 - 6 sela od Mitropolita užičkog, valjevskog i " pročih " 14. avgusta 1768. godine, tako da podatak iz predanja da je umro i sahranjen kraj crkve 1759. godine nije tačan. Neće biti tačno ni da je kuću podigao pop Lukin brat Filip, već neki njegov potomak. To bi pre mogao biti Filipov unuk istog imena, po običaju da najstariji unuk nasleđuje dedino ime. Ukoliko predanje ne možemo prihvatiti kao pouzdanu činjenicu, možemo biti sigurni da je kuću gradio dobar majstor koji je svoju veštinu ispoljio kako u proporcionalnom skladu celine, tako i izradi retkih detalja koji je karakterišu. U funkciji je letnje kuće.
Podignuta je na niskim temeljima od suhozida, kao dvodelna polubrvnara-polučatmara, pokrivena krovom od šindre koja je naknadno zamenjen ćeramidom. Po graditeljskim elementima (vrata na naspramnim stranama sa lučnim nadvratnicima, prozorski otvori sa drvenim rešetkama kao već nestalim detaljem starog graditeljstva, tavanica od šašovaca u sobi sa podom od zemlje) može se pretpostaviti da je jedna od najstarijih sačuvanih polubrvnara u požeškom kraju, koja je u vreme nastanka bila jedna od najreprezentativnijih seoskih kuća. Ukazujući na značaj vlasnika koji ju je podigao, moglo bi se pretpostaviti da se pre za nju može vezati ime silnog Petra Stojčića nego za čardak Sretena Stojčića, čemu u prilog ide i njena starost. Sudeći po blizini Zoranove kuće i Sretenovog čardaka, sasvim je moguće da je« silni »Petar bio predak obojici, a ako ne, onda svakako jeste neki od uglednika kojima je rod Stojčića obilovao. Oni su bili " najstarija dobrinjska sveštenička porodica, koja je dugo prednjačila selu i okolini " i iz nje je bilo više sveštenika, dva episkopa i jedan vladika.
Po arhitektonsko graditeljskim odlikama, vremenu nastanka i dekorisanju stubova i jastuka, ova kuća predstavlja jedinstvenu pojavu na teritoriji opštine Požega. Sagrađena je kao dvodelna polubrvnara-polučatmara sa tremom (građenim na temeljačama) i strmim krovom prekrivenim šindrom. Na prvobitnu krovnu konstrukciju i pokrivač ukazuje pravilan niz zareza na venčanici (za rogove i priroške) i na talpama (za kosnike koji su podupirali priroške). Tokom svog trajanja, dislocirana je sa prvobitnog na današnje mesto, pri čemu je zid od čatme zamenjen ciglom, promenjena krovna konstrukcija, a šindra zamenjena ćeramidom. Nastala kao odraz ugledanja ili shvatanja njenog naručioca (ili možda graditelja), ona predstavlja jedinstven primer polubrvnare sa tremom, neuobičajen u požeškom kraju, koji se, kako konceptom građenja tako i dekorativnom obradom stubova i jastuka na tremu, izdvaja od tradicionalnih kuća svoje sredine. Po načinu građenja i materijalu od kojeg je građena, ona je svakako iz prve polovine ili sredine 19. veka. Danas je van funkcije.
Izvučena na kraj sela i pomalo izolovana, ona predstavlja još jednu u nizu kuća u Gornjoj Dobrinji koja zaslužuje pažnju. Kuća i kućište su stariji i dobro sačuvani. Kuću je sagradio Radovinov pradeda Nedeljko Milinković. Predanje kaže da se iz ove kuće razgranala porodica Milinković. Zanimljiva je kružna formacija objekata na kućištu, karakteristična za vreme njenog formiranja. Svi objekti u dvorištu su od drveta, osim kuće polubrvnare. Kuća je pokrivena ćeramidom ispod koje je šindra. Postavljena je na podrum viši od visina sobe. Naknadno je dograđena sa severne strane.
Sagrađena je tridesetih godina dvadesetog veka kao trodelna zidanica delom nad podrumom. U razvoju tradicionalne seoske kuće zidanica predstavlja njenu završnu fazu, kako zbog primenjenog materijala koji je još uvek ručno rađena cigla, tako i zbog obrade enterijera u kojem je ognjište zidano, a dim sproveden dimnjakom čime je omogućeno zatvaranje tavanice. Ovom promenom " kuća " je preimenovana u salu koja preuzima i gostinsku ulogu, čime je postignut viši, gotovo gradski standard. Iako je po prostornoj strukturi i organizaciji zadržala tradicionalni koncept trodelne polubrvnare, ona po unutrašnjoj obradi (tavanice u svim prostorijama i zidano ognjište sa dimnjakom) predstavlja primer seoske kuće višeg nivoa stambene kulture. Kuća je u funkciji i, kao i dvorište, s pažnjom održavana, predstavljajući primer urednosti i čistoće.
Polubrvnara-polučatmara, gotovo kvadratne osnove, podignuta je delom nad podrumom. Izrazito je strmog krova, pokrivenog biber crepom, na čijem vrhu je mali krović " na samar " koji je služio kao otvor za odvođenje dima, budući da se u središnjem delu " kuće " nalazilo otvoreno ognjište. Zanimljivo je da je i pored podrumskih vrata ostvarena direktna veza sa podrumom preko otvora sa kapkom u podu sobe. Unutrašnja veza sa podrumom obično je nastajala kao odraz vremena u kojem je vladala lična i materijalna nesigurnost. Ukoliko bi to u ovom slučaju bilo tačno, moglo bi se tumačiti predostrožnošću njenog vlasnika da se obezbedi od hajdučije koja je još u vreme nastanka kuće postojala u ovom kraju. Sagrađena je kao dvodelna kuća koja je naknadnom pregradnjom obe prostorije postala četvorodelna. Odlikuje je čist i jasan konstruktivni sklop koji ukazuje da je njen majstor bio dobar znalac svog posla. Iako jednostavne prostorne strukture i starijeg načina gradnje čatmom, po arhitektonskim karakteristikama i formi pripada novijem tipu polubrvnare, koji je zamenio podužnu polubrvnaru, po čemu se njen nastanak datuje u period zadnjih decenija 19. veka. Njena namena svedena je na privremeno stanovanje.
Podignuta je kao kuća polubrvnara-polučatmara jake zadružne porodice o čemu svedoče njene dimenzije i solidna građa. Građena je na temeljačama postavljenim na temelj koji je ka padini ukopan, a niz padinu suhozidan. Trodelne je osnove koju čine ' kuća ', sa naknadno uklonjenim otvorenim ognjištem, veća, gostinska soba i mala soba. Zanimljiv detalj je dolap u kući koji se proteže duž celog severnog " zida ". Prvobitna strma krovna konstrukcija sa pokrivačem od šindre, na koju ukazuje pravilan niz zareza za kosnike na talpama kuće, i zarezi za rogove i priroške na venčanici, naknadno je zamenjena konstrukcijom blažeg nagiba i pokrivačem od ćeramide. Na njenu starost upućuje predanje da se iz nje razgranala familija Ješića. To potvrđuje i zgradica iz 1866. godine, preneta (prilikom deobe zadruge) iz okućnice ove kuće u okućnicu Radoja Ješića, u kojoj se sada nalazi. Kuća je i danas u funkciji.
Pretvorena je u kačaru u vreme koje ni njeni vlasnici ne pamte, tako da ne znaju ni da je u pitanju kuća brvnara. Jednokrilna vrata na naspramnim stranama i ukopana tavanska greda u blizini vrata, koja ukazuje na postojanje pregradnog zida sobe, dokazuju ovu tvrdnju. Radi nove funkcije, smeštaja kaca sklopljenih u kući, srušen je zid sobe i skinuta tavanica. Kao jedina sačuvana kuća brvnara, ona podseća na vreme kada su brvnare pokrivene slamom bile uobičajene kuće seoskog stanovništva ovog dela Srbije. Istovremeno ona opominje šta će se desiti i sa ostalim primerima narodnog graditeljstva ugroženog našim nerazumevanjem njegovih kulturnoistorijskih vrednosti, kao i mogućnostima njegove održivosti.
Sagrađena sa atulom, kamenim podzidom prema strmini terena, ona predstavlja stariji tip kuće već izobičajen u požeškom kraju. Nastala je kao kombinacija iskustva prenetog iz matice (okolina Skržuti) i uticaja građenja u novoj sredini, i kao takva predstavlja " hibrid " starovlaške kuće brvnare sa atulom i polučatmare. Atula je reč turskog porekla u značenju drvene grede koja se postavlja na kameni podzid, odakle se zid nastavlja drvetom. U narodnom rečniku, atula podrazumeva kameni podzid koji se koristi kao polica, usled čega je često viša nego što to sama priroda terena uslovljava. Ona je karakterističan graditeljski element kuća brdsko planinskog terena, nastao usled njenog delimičnog ukopavanja. Tip kuće sa atulom prethodio je klasičnoj polubrvnari-polučatmari kao kući višeg standarda, koja nikad nije ukopana već građena iscela, na temeljačama. To definiše polubrvnaru kao pravi tip kuće na ćelici, poznat iz stručne literature, po nazivu koji je došao od cjelice - zdravice na koju je " kuća " položena. Starije kuće nisu imale temelj, već samo niz poturenih kamenova ispod temeljač, e da ne bi istrulila položena na zemlju. Visina temelja takođe je jedan od pokazatelja starosti polubrvnare. Može se reći da što je temelj viši to je polubrvnara mlađeg nastanka. Kao redak primer kuće sa atulom ona doprinosi tipološkoj raznovrsnosti tradicionalne kuće požeškog kraja.
