Frekvencijski rečnik - monumentalni projekat
4. Jun 2010 - 10:28
JP " Službeni glasnik " danas je u Rektoratu Beogradskog univerziteta predstavio monumentalni projekat prof. Đorđa Kostića (1909 - 1995) u koji je ugrađeno 11 miliona reči da bi se stvorio jedinstveni rečnik srpskog jezika o učestalosti korišćenja određenih reči kroz period od 12. veka do savremenog doba.
Pred naučnu javnost su izneta prva tri toma " Frekvencijskog rečnika - Kvantitativnog opisa strukture srpskog jezika " koji predstavljaju prvo kolo " Srpski jezik od XII do XVIII veka " i bave se rečnikom Domentijanovih dela.
O celom projektu, koji je započet 1957. godine, a trajaće još niz godina, govorili su urednik Biblioteke LEXIS Milojko Knežević, priređivač Rečnika dr Aleksandar Kostić i stručni recenzent prof. dr Đorđe Trifunović.
Direktor " Glasnika " Slobodan Gavrilović izrazio je zadovoljstvo što je ova izdavačka kuća preuzela realizaciju tako važnog projekta za srpsku kulturu koji smatra da je najveći izdavački poduhvat u istoriji " Glasnika ".
On je konstatovao da su samo veliki sanjari poput Kostića u stanju da se poduhvate posla koji je obuhvatio 11 miliona reči i tako uvrstio Srbiju među velike kulture koje imaju Frekvencijske rečnike svog jezika kroz istoriju. On je napomenuo da će Glasnik objaviti ceo rečnik u digitalnoj formi.
Gavrlović se požalio da javnost nije dovoljno upoznata da ovim projektom na kome sarađuju sa Institutom za eksperimentalnu fonetiku i patologiju govora i Laboratorijom za eksperimentalnu psihologiju Filozofskog fakulteta BU.
Gavrilović je poklonio prva tri toma Rečnika rektoru BU prof. dr Branku Kovačeviću.
Govoreći o pionirskom radu prof. dr Kostića koji je osnovao Institut za eksperimentalnu fonetiku i patologiju govora, urednik edicije LEXIS Knežević je istakao da je on u okviru projekta mašinskog prevođenja i automatskog prepoznavanja teksta formirao ručno anotirani dijahroni korpus srpskog jezika, obima 11 miliona reči, od 12. veka do savremenog jezika.
Početkom 1996. godine, ručno obrađena građa prebačena je u elektronski oblik.
Napravljen je Frekvencijski rečnik savremenog srpskog jezika (sedam tomova) izveden iz dva poduzorka savremenog srpskog jezika (poetski tekstovi i dnevna štampa).
Pored frekvencije odrednica date su i frekvencije svakog gramatičkog oblika odrednica koje su su javile u uzorku (u toku je proširenje Rečnika dodavanjem uzorka literarne proze).
Upravo objavljeni Frekvencijski rečnik Domentijana, omogućava pretraživanje odrednica i izvornih tekstova. U prvom tomu dati su izvorni i gramatički obrađeni tekstovi oba Domentijanova žitija sa odrednicama i gramatičkom specifikacijom svake reči. U drugom tomu su frekvencijski rečnici žitija sv. Simeona i sv. Save. Oba žitija sadrže 78.284 reči, 4.606 odrednica i 15.783 gramatička oblika odrednica. Od 3.139 gramatičkih oblika sistema gramatičkog kodiranja srpskoslovenskog jezika, kod Domentijana se javljaju 972.
U obrađenom korpusu srpskog jezika poseban značaj, kako je naveo njegov priređivač Aleksandar Kostić ima segment od 12. do 18. veka (500.000 reči) koji, preciznom anotacijom gramatičkih oblika i analizom učestalosti svake reči, istraživačima znatno olakšava proučavanje najranijih faza razvoja srpskog jezika.
