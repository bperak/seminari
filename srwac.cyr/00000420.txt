Konvenciju, koja doprinosi stvaranju okvira u kome bi države potpisnice trebalo da harmonizuju politike zaštite i upravljanja kulturnim nasleđem, inicirao je Savet Evrope. Tekst Okvirne konvencije kulturno nasleđe, s jedne strane, tretira kao resurs razvoja ljudi i njihovih zajednica, unapređenja kulturne raznolikosti i interkulturnog dijaloga, a sa druge, kao deo modela ekonomskog razvoja baziranog na principima održive upotrebe nasleđa kao resursa.
Primena Okvirne konvencije je značajna zbog unapređenja pravne regulative u oblasti zaštite kulturne baštine, uz negovanje kulturne raznolikosti. Njeno potvrđivanje je od ključnog značaja za uspostavljanje celovitog sistema zaštite i upravljanja kulturnim nasleđem Republike Srbije. Konvencija je usvojena na Savetu ministara Saveta Evrope 13. septembra 2005. godine, u Faru (Portugalija), a otvorena za potpisivanje 27. oktobra iste godine. Do sada je Okvirnu konvenciju ratifikovalo osam država.
Beograd 10.12.2009.
- Protekla godina je bila, kao što svi znamo, veoma turbulentna, na momente dramatična, naročito od trenutka kada je na scenu stupila ekonomska kriza. Iznenadni preokret morao je ostaviti traga u svim delatnostima našeg društva, ali je on bio najvidljiviji u sferi kulture. Veoma ambiciozni planovi sa početka morali su tokom godine biti skresani, a sredstva predviđena za kulturu bila su prepolovljena.
Ipak, u toj nezavidnoj situaciji, Ministarstvo kulture Republike Srbije je nastojalo da ublaži udarac i da kulturne institucije, kulturni projekti, kao i stvaraoci zaposleni na mnogim poslovima kulture što manje osete posledice krize. Pažljivo analizirajući rezerve i prioritete, uspeli smo da kulturne aktivnosti zadržimo na veoma visokom nivou. Nije došlo do prestanka rada kulturnih institucija, mnogi projekti iz oblasti kulture su realizovani, veliki broj kulturnih radnika je dao svoj doprinos opštem pozitivnom utisku koji je ostavio kulturni život u Srbiji 2009. godine.
Kada pogledamo rezultate koje je ostvario Sektor za stvaralaštvo Ministarstva kulture, broj programa i projekata koji su realizovani, kao i efekte koje su postigli stvaraoci i umetnici u toku protekle godine - onda se čini da kriza o kojoj je reč nije uzdrmala ni za pedalj kulturnu klimu, bogatstvo kulturne scene i raznolikost kulturne ponude u našoj zemlji. Ni broj, kao ni kvalitet onoga što je Sektor za stvaralaštvo Ministarstva kulture ostvario, ne zaostaju za proteklim godinama, a u mnogim segmentima čak nadmašuju one, da se tako izrazimo, ' normalne ' godine.
Svakako da je utisku o veoma velikom protoku kulturnih aktivnosti naročito doprineo projekat ' Srbija u Srbiji '. Osnovni cilj ovog programa je bio da najudaljenije tačke naše zemlje približi kulturnim događanjima, da demetropolizuje kulturni život. Broj i kvalitet kulturnih manifestacija izvedenih u mestima koja do sada nisu imala priliku da vide vrhunsku kulturnu ponudu, kao i odjek na koji je ' Srbija u Srbiji ' naišla u takozvanoj ' provinciji ', prevazišli su naša očekivanja. Može se reći da je 2009. bila godina povezivanja prostora koji su do sada bili na rubu kulturnih događanja sa njenim centrom; da je u kulturi Srbije počelo brisanje podele na elitu i marginu.
Na drugoj strani, učinjeni su veliki napori na polju očuvanja i zaštite naše kulturne baštine. Osnovane su nove ustanove u oblasti kulture: Centralni institut za konzervaciju, Arhiv Jugoslavije i Filmske novosti. Nastavljena je obnova manastira Hilandar i revitalizacija dvorskog kompleksa Beli dvor. Nastavljeno je finansiranje radova na arheološkim istraživanjima i predstavljanju kulturne baštine Srbije. Ministarsvo kulture se aktivno uključilo u borbu protiv ilegalne trgovine, izvoza, krivotvorenja i uništavanja kulturnog nasleđa. U godini jubileja Milene Pavlović Barili i Paje Jovanovića, Odbor za proslavu pri MK je osmislio dinamičan i raznovrsni program izložbi skupova, publikacija itd., u zemlji i inostranstvu.
Na polju međunarodne saradnje, protekla godina je bila bogatija od prethodnih. Mnogobrojni kontakti sa kulturnim institucijama i ličnostima kulture iz inostranstva, gostovanja naših institucija i pojedinaca u mnogim zemljama sveta, kao i uspesi koje su naši projekti i stvaraoci postigli u celom svetu, govore da smo uspeli da zadržimo i umnogome uvećamo prestiž koji naša kultura ima u svetu. Ne može se reći da mnogo ostalih aktivnosti koje naša zemlja preduzima prema svome okruženju nailaze na toliki odjek kao kultura Srbije.
Na planu zakonodavne delatnosti učinjen je, takođe, veliki posao. Tu mislimo na potpisivanje mnogih međunarodnih konvencija, ali, pre svega, na donošenje Zakona o kulturi i Zakona o informisanju, kao i na pripremu novih zakona, od kojih je onaj o kinematografiji u završnoj fazi.
Ukratko, nismo dozvolili da stanemo. Na mnogim poljima smo ubrzali korak, preskočili smo najteže prepreke, i sa optimizmom očekujemo sledeću godinu. Svesni smo da je kultura jedna od najuspešnijih i najvažnijih delatnosti Srbije. I da ne smemo dozvoliti da izgubi primat koji ima u razvoju naše zemlje rekao je ministar Nebojša Bradić na današnjoj sednici Odbora za kulturu i informisanje Narodne skupštine Republike Srbije, govoreći o radu Ministarstva kulture u 2009. godini.
Na sednici je razmatran predlog Zakona o budžetu Republike Srbije, za 2010. godinu, razdeo 25, Ministarstvo kulture. Predsedavala je Vesna Marjanović, predsednica Odbora.
Predstavnici Ministarstva za kulturu i informisanje predočili su članovima Odbora za kulturu i informisanje da će budžetom za narednu godinu za to Ministarstvo biti opredeljeno 15 odsto više sredstava nego budžetom za 2009. godinu.
Momirov je objasnila i da je " finansiranje kulture Vojvodine definisano Zakonom o prenosu nadležnosti i da su pare iz budžeta Srbije, koje idu Pokrajini, namenjene za isplatu plata, a jedna trećina na finansiranje programa ".
" Dobro je pitanje šta se dešava sa one dve trećine koje bi trebalo da obezbedi Vojvodina, ali Ministarstvo kulture nema nadležnosti u Zakonu da proverava trosšenje tih sredstava, osim što u komunikaciji i dobroj saradnji možemo da postavimo tu temu, što mi inače i radimo ", naglasila je Momirov.
Za Ministarstvo kulture je predlogom budžeta za 2010. godinu izdvojeno 5,8 milijardi dinara.
