Ovo je film u kome se kroz priču o ljubavi prema umetnosti, konkretno slikarstvu, govori o dve važne ljudske osobine: taštini i upornosti. I jedna i druga imaju potencijal da od tebe naprave zvezdu ili ludaka, zavisi pod kakvom si zvezdom rođen.
U filmu, glavni junak prolazi kroz tri životna doba, dečačko, doba mladića i zrelog čoveka, i u svakome, do kraja u duši ostaje nepokolebljivi umetnik. Strast za slikanjem nikada ne jenjava. To je jedino interesovanje koje sa godinama postaje opsesija.
Njegov život počinje životom deteta iz veoma bogate porodice, otac mu je trgovac i strastveni kolekcionar i ljubitelj umetnosti iako o umetnosti blage veze nema. Nastavlja se posle smrti oca i pomajke, prvo kod strica a potom po domovima i prihvatilištima za siročad. Zatim na radnim mestima čoveka koji je rođen bez pedigrea i zavrašava u skromnom stanu, sa ženom koju voli, ali još važnije, koja njega bezuslovno voli i razume njegovu umetnost i njega. Toliko da žrtvuje svoje postojanje i njihove ćerke jer veruje u njega.Na kraju svega, ona ga i spasava umetnosti, te velike prevare za bogate kolekcionare i siromašne idolopoklonike.
Takeši Kitano je režiser i glumac u ovom filmu. On glumi umetnika u svom odraslom, zrelom dobu. Taj čovek vlada do savršenstva neverbalnom komunikacijom, i sa nekoliko ili bez reči samo licem i telom može da izrazi toliko, da se to graniči sa čudom. Osim toga, sve slike koje su korišćene u ovom filmu je on naslikao. Svaki kadar u filmu je savršeno komponovana fotografija za sebe. Glumci kao da su se rodili baš samo za tu jednu ulogu i u tom filmu.
Dijalozi su smešni na prvu loptu, a u stvari ako malo bolje mućneš glavom, tragični, toliko dobro govore jednom čudnom vrstom humora o ljudskoj gluposti i predrasudama. Dva ekstrema u filmu, život i smrt, koji se stalno smenjuju, očigledno ali suptilno, tako da dok gledaš film stalno se smeješ a tek posle shvatiš da bi trebalo danima da roniš suze i sabijaš prozak direktno u venu, kada ti postane jasno gde i među kakvim (ljudskim) bićima provodiš većinu vremena.
Jako je interesantno kako je ovaj čovek (Kitano), shvatio način da zapadu, izokola objasni, šta je upornost, poštovanje i japanska tradicija, a da pri tome prosečni zapadnjak ne bude ni svestan taktike s leđa.
Na zapadu se ekperimentiše, na istoku posmatra. I jedno i drugo vode do saznanja, ali u prvom slučaju kroz greške a u drugom kroz sabiranje iskustva. Akcija i kontemplacija. Kolateralna šteta tokom vremena je neuporedivo manja na istoku ili je barem rastegnuta kroz vreme pa manje boli.
Sama radnja je jednostavna. Dečak je odmalena zainteresovan samo za crtanje i slikanje. To se nastavlja i kada postane mladić i kasnije zreo čovek. Sve što radi, radi da bi mogao da slika i živi od svog slikarstva a ne da bi bio poznat.
Ali, živi u posleratnom Japanu, koji sve više obuzima zapadna civilizacija i njeno viđenje svega pa i kulture, to jest prodaje kulture, gde više nije bitno da li radiš ono što voliš i što je u tebi, nego da li je to nešto što nije viđeno, originalno po svaku cenu, pa da je i puko sranje, mentalna masturbacija po masi idolopoklonika. Važno je da je publika zadovoljna, jer je sveže, k o recimo svinjski but. Za suštinu niko ni ne pita.
I mali umetnik, kada postane mladić, upada u tu zamku, krug iz koga se ne izlazi, kad počne druge da pita šta misle o onome što radi, pokušava da stvara za prodaju i što će se dopasti.
Slikar Sizif je rođen.
Jedino što u njegovom slučaju, stenu ne gura on, nego žena koja ga voli, iskreno razume i njega i njegov poriv za slikanjem, koja zna da on jeste genije, pa makar samo za nju, toliko da žrtvuje sebe i na kraju njihovo dete, toliko ga voli, prosto i jednostavno. Onda je tu lik galeriste, koga bi po mojim merilima trebalo nabiti na kolac od sedam metara, da sedam dana polako kljizi do ponora. I njegov otac je bio galerista, koji je Kitanovom ocu prodavao umetnička dela koja ni onda nisu ništa vredela, ali naravno bogatun koji blage veze nije imao ni o čemu, sem da je mecena, ponosan na to, nije ni primetio da njegov mladi sin bolje slike pravi nego sve što on kupuje. Tako sada Kitanov galerista, koji usput nastavljajući porodični biznis, ima galeriju koja se pomodarski zove Galerie de Montmartre, i koji prima mladog Kitana, počinje da mu soli pamet šta je to umetnost, kako se slika, kako da sebe dovede do stanja i granica svesti da naslika nešto jače, novo i originalno i tako ga gura sve dublje i dublje u propast, a pri tome je samo banalni priučeni pomodni trgovac.
I to je ono najstrašnije u filmu, kad shvatiš, da su priznati i poznati umetnici, proizvod dobrog marketinga i socijalne intiligencije (u narodu poznatom kao uvlačenje u dupe kome stigneš), a ne njihovo delo. Barem u većini slučajeva. Galerista ga savetuje da studira slikarstvo, da sazna o starim (poznatim) majstorima, naravno sa zapada, Evrope i Amerike, šta je to moderna umetnost i trendovi. Sve u svemu, što reče ćale jednog mog druga, stomatolog nema budale dok ne završi školu.
Jer ako ti škola ne posluži samo kao temelj, nego ostane sve i svja, bolje kupi šah i idi na Kalemegdan, a ako ti šah ide slabo, onda uže u ruke, pali kući, i ostavi otvorena vrata, da te nađu što pre, dok smrad ne postane neponošljiv. Taj se baš teško vetri, a treba misliti na buduće stanare. Ako tokom školovanja, učeći, izgubiš instikt i ono u stomaku, sa čime si se rodio, onda ebeš ga.
Za kraj ću opisati najmudriju scenu u filmu.
Dok je na akademiji, Kitano, doduše nevoljno, sa kolegama sa klase, pokušava da stvori nešto novo, divlje i neviđeno, spektakularno i slučajno, istinito improvizovano, bez razmišljanja i suštine, što bi se reklo iz dupeta.
Nažalost mnogo umetnika ne zna da jednom, pa i najmanjem delu, prethodi puno mozganja, strasti i unutrašnje perverzije. I onda odjednom klik, nešto se otkači, i za relativno kratko vreme, eto ga.
Posle niza neuspelih pokušaja mladih lavova da naprave nešto neviđeno i prilikom čega im tokom izvođenja rada, nesrećno pogine kolega u stvaranju, oni odlaze da se propisno napiju i tako utope tugu (piju svi sem Kitana), i posle svega završavaju u malom uličnom kiosku ispod mosta, gde jedu, i još uvek pokušavaju da saznaju gde su se zajebali. Stari kuvar koji ih služi, ne mogavši više da sluša njihova sranja o umetnosti kaže sledeće:
Idi u Afriku i gladnome ponudi tanjir pirinča i sliku Pikasa. Sigurno će uzeti tanjir pirinča. Gladnome slika ništa ne znači, ne može njome stomak da napuni.
Najzaluđeniji i najvatreniji student i posle svega kaže da bi on uzeo Pikasa. Starac mu na to kaže samo još jedno:
Kako si naivan. To kažeš i misliš zato što nikada nisi zaista bio gladan.
Kitano će do kraja filma preživeti još mnogo poraza i tragedija ali neće odustati do samog kraja, dok ne dospe do samog dna. Žena ga ostavlja, ćerka odlazi od kuće i postaje prostitutka, dok na kraju ne bude i ubijena, ali on i dalje nastavlja, dok bukvalno ne sagori, slikajući svoju poslednju sliku u nameri da se o istom trošku i ubije. Ali ostaje neuništiv da bi shvatio. I kada ga otpuste iz bolnice, tela celog ispečenog i kao mumiju zavijenu u zavoje, on čekajući autobus, pronalazi neku staru konzervu od pića, svu zarđalu, i odlazi na buvljak da je proda, jer shvata da ne može biti umetnosti ako je neko za to ne proglasi. Tako na buvljaku sedi, u tradiocionalnom japanskom sedu, u zavojima i kaputu, pored konzerve na kojoj je napisao da je prodaje za 200.000 jena. Prolazi mladi bračni par i ona oduševljeno kaže da je cela ta situacija kul i nekako originalna i da bi to trebalo da kupe, na šta joj muž kaže da ne budali.
Tada Kitano pravi poslednji facijalni tik, koji se jasno nazire kroz zavoje, i konačno poginje glavu.
Ali hepiend je super:
U tom trenutku začuje glas svoje žene, koja ga tu pronalazi i kaže: Kupujem. Uzima ga pod ruku, pomaže da ustane i kaže: idemo kući. U poslednjem kadru, njih dvoje odlaze držeći se pod ruku, on baca ono sranje od konzerve a ga ona šutira u reku, i tako Ahil konačno leči petu, i stiže kornjaču. Matematika i paradoks su poraženi, barem ovoga puta.
