Nakon ovog neočekivanog poraza prednost aktuelnog šampiona na čelu tabele smanjena je na samo četiri boda u odnosu na najbližeg pratioca, " večitog " rivala Crvenu zvezdu, koja je ranije slavila u Smederevu (1:0).
Utakmici je prisustvovalo oko 14.000 gledalaca, a crno-beli su razočarali brojne pristalice, koji su ih izviždali uz povike " uprava napolje ". Imali su jalovu inicijativu tokom celog susreta, bezuspešno nastojeći da sruše čvrst bedem gostiju, uz samo par izrazitih šansi.
Novosađani su se organizovano branili i pretili uglavnom iz kontranapada. Poveli su u 43 minutu, kada je Oumaru prevario obojicu štopera Partizana, sam izašao pred golmana Stojkovića i " ćušnuo " loptu iza njegovih leđa.
U drugom poluvremenu domaćin je krenuo znatno angažovanije, međutim, Vojvodina se znalački branila i uspela da duplira prednost. Alivodić je iskoristio veliku grešku Ostojića i sa preko 20 metara silovitim šutem efektno pogodio gornji desni ugao.
Partizan je u stihijskim naletima nastojao da dođe do pogotka, Jojić je pola sata pre kraja pogodio stativu, a u finišu je ipak uspeo da postigne počasni gol u zasluženom porazu crno-belih.
" Ništa ne zameram igračima, svako je damo maksimum na večerašnjoj utakmici. Nije mnogo toga išlo kako smo želeli, ali smatram da će biti bolje. I dalje verujem u odbranu titule ", izjavio je Vermezović.
Trener crno-belih čestitao je Novosađanima na uspehu, istakavši da su umeli da iskoriste šanse.
" Vojvodina je pobedila potpuno zasluženo. Iz dve prilike došla je do dva gola, mi nismo imali sreće, a bilo je šansi da izborimo bolji rezutlat. Međutim, šta je, tu je ", kazao je Vermezović, dodajući da je pauza zbog igranja reprezentacije u kvalifikacijama za svetsko prvenstvo poremetila njegov tim.
" Ne znam šta je razlog da nam je toliko poremećena koncentracija, jer je i ranije bilo odlazaka velikog broja igrača zbog reprezentativnih obaveza, pa se to nije osetilo. Imali smo teške utakmice, ulazimo sad u normalan ritam rada i verujem da imamo snage da osvojimo titulu ", istakao je trener Partizana.
Trener Vojvodine Nebojša Vignjević smatra da je protiv Partiazana taktički lako igrati pošto je, kako je ocenio, " ekipa koja napada i ostavlja dosta prostora ".
" Pas igrom smo stvarali šanse i to je donelo rezultat. U drugom poluvremenu Partizan je krenuo sliovito, ali ih je presekao drugi gol. Postigli smo ga u pravo vreme i to ih je potpuno poremetilo. Mislim da smo uz veliku želju i kvalitet zasluženo pobedili ", zaključio je Vignjević.
