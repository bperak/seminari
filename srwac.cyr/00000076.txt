Prirodni resursi
Vratnjanske kapije
Teško pristupačan kanjon reke Vratne poznat je od davnina po kamenim kapijama i neobičnim virovima, čudom prirode. To su kameni lukovi ili kapije, iznad reke koji su u dalekoj prošlosti nastali urušavanjem pećina tunelskog tipa. Geografi ova kamena čudesa nazivaju prerastima.
Prva kapija udaljena je oko 200 metara od srednjovekovnog manastira, a prvi detaljan opis ovog područja ostavio je Austrijanac Feliks Kanic, čuveni balkanolog i veliki prijatelj srpskog naroda. Ubrzo je tu stigao i naš geograf Vladimir Karić (1887) a potom i rodonačelnik savremene srpske geografije Jovan Cvijić (1885).
Profesori Geografskog fakulteta u Beogradu dr Dragutin Petrović i dr Dušan Gavrilović utvrdili su u međuvremenu da je Mali prerast dugačak 15 metara, širine 30 i da je visina njegovog otvora 34 a dubina svoda deset metara. Veliki prerast, ili druga Vratnjanska kapja, ima dužinu 45 metara, širinu 23, visinu 26 i dubinu svoda 30 metara, a Suvi prerast ima dužinu od 34 metra, širinu 15, visinu 20 i dubinu svoda deset metara. Ovaj treći je najmanje pristupačan i mlađi od prva dva. Istovremeno, on je i najlepši i najizazovniji za istraživace.
U blizini trećih kapija otkrivene su tri do sada neistražene pećine. Reč je o " pravim draguljima prirode ". Detaljna istraživanja ovih pećina tek predstoje, ali utvrđeno je, kažu speleolozi, da je pećina najbliža trećoj kapiji dugačka oko 400 metara, druga je nešto kraća ali atraktivnija, jer u sebi skriva malo jezero neobične lepote. Treća pećina je izuzetno velika i komplikovana, isprepletana brojnim hodnicima i tunelima.
Lepotu Vratnjanskih kapija upotpunjuju i srednjovekovni Manastir Vratna, kao i istoimeno lovište sa velikim stadom muflona i krdom jelena lopatara.
Mokranjske stene
Desetak kilometara južno od Negotina, u blizini sela Mokranje, Sikolska reka, krčeći put do Timoka kroz pitoma brda Negotinske krajine, stvorila je divan vodopad i ispod njega živopisno jezero. Iako skromnih dimenzija, ovo mesto koje nosi naziv Mokranjske stene, omiljeno je izletište i kupalište meštana okolnih sela i Negotinaca.
Pretpostavlja se da je za vreme Rimljana most spajao dve najveće stene. Arheolozi su na vrhovima stena pronašli dosta starih predmeta iz tog doba. Takođe se pretpostavlja da ispod stena postoji pećina, zvana " Hajdučka pećina ". U podnožju je predivno jezerce sa vodopadom. U gornjem delu toka Sikolske reke iskri se jos jedno jezerce, znatno dublje od donjeg i oba su bogata ribom.
U neposrednoj blizini se nalazi i čuveni vinogradarski reon sa nezaobilaznim Pivnicama, kao i lovište Alija..
Energetski izvori obnovljivi izvori energije (vetar, sunce, voda)
Na području opštine Negotin postoje značajni kapaciteti za proizvodnju energije, pre svega hidroelektrana ' ' Đerdap 2 ' ' kao proizvođač hidroelektrične energije u zemlji. U Regionalnom prostornom planu među z načajnim prioritetnim planskim rešenjima navedena je izgradnja novih vodova 110 kV, pri čemu je na teritoriji opštine Negotin planiran 110 kV vod Đerdap 2 Mosna - Majdanpek 2.
Na području opštine Negotin veće korišćenje obnovljivih izvora energije moguće je ostvariti putem malih hidroelektrana (MHE), sunčeve i geotermalne energije, biomase i energije vetra. Na osnovu merenja potencijala vetra predviđena je gradnja farme vetroelektrana snage 45 MW na području sela Plavna u okolini Negotina. Pored navedene lokacije postoje i druge lokacije koje su interesantne za izgradnju vetroparkova.
Područje opštine Negotin karakteriše veliki broj sunčanih dana u toku godine, čak 265 što Negotin svrstava u jedan od najisplatljivijih prostora za postavljanje solarnih parkova i korišćenje solarne energije.
