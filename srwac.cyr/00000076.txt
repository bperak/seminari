Prvu samostalnu proizvodnju sam organizovao 80. sa šurakom Miodragom, poznatijim kao Bucko, i sa njim sarađivao sa prekidima do 2000. godine. Iako nismo primenjivali moderne agrotehničke mere, rezultati 80. godine bili su izvanredni. Kako se pojačavala ekonomska kriza, krajem osamdesetih i početkom devedestih godina, tako je i proizvodnja bostana od dopunskog (hobi zanimanja), prerastala u profesionalno zanimanje i jedini izvor prihoda. Počeci su bili praćeni problemima vezanim za nedostatak odgovarajuće opreme, a olakšavajuća okolnost je bila slaba konkurencija na tržištu. Danas je situacija obrnuta. Konkurencija je prilično jaka. Tu su marketi, koji uglavnom prodaju lubenice i dinje lošijeg kvaliteta po nižim cenama i veći broj lokalnih proizvođača sa kvalitetnim proizvodima koji koriste sličnu tehnologiju kao i mi i nude sveže proizvode. Ipak, i dalje uspevamo da izađemo među prvima na tržište i da tokom cele sezone ponudimo kupcima lubenice i dinje dobrog kvaliteta, često i u periodima kada većina proizvođača to nije u stanju da uradi. Veoma bitna stvar je proizvesti rani bostan, kada ima dobru cenu. Rana proizvodnja nosi sa sobom izvesne rizike i zahteva dodatne troškove. Troškovi su uglavnom u vezi sa proizvodnjom rasada u zatvorenom prostoru koji se greje a rizike predstavljaju nepovoljni vremenski uslovi u periodu nakon rasađivanja. 
Svake godine vršimo oglede sa novim sortama ali već godinama kao standardne sorte koristimo Crisby F1, firme Nunhems, za ranu proizvodnju, i Topgun F1 firme SG, za srednje ranu i kasniju proizvodnju. 
Od agrotehničkih mera koje primenjujemo posebno bih izdvojio primenu sistema za navodnjavanje i prihranu biljaka kap po kap i malčiranje zemljišta plastičnom folijom. Na ovaj način se uz minimalnu potrošnju vode postižu odlični rezultati. Zalivanjem uspevamo da i tokom sušnih perioda kupcima isporučimo krupne lubenice sa velikim procentom šećera, svežeg izgleda, bez žutih mrlja na kori karakterističnih za lubenice koje se ne navodnjavaju. Plastična malč folija omogućava: olakšano suzbijanje korova, zadržavanje vlage, zadržavanje toplote, čiste plodove, ranije zrenje plodova, ali donosi i neke probleme. Do sada nismo našli rešenje za mehanizovano uklanjanje folije sa njiva, pa se to mora raditi ručno. Plastika se veoma sporo razgrađuje i kao takva se ne sme ostaviti na njivi. Optimalno rešenje bi bilo korišćenje foto razgradivih folija, ali koliko sam ja upoznat sa tim, takvih folija nema na našem tržištu. Pre par godina se takva folija pojavila na tržištu ali se na kraju ispostavilo da je reč o prevari. 
Osim lubenica i dinja poslednjih godina sve značajniju ulogu u našoj ponudi imaju krastavci namenjeni preradi kornišoni. Krastavci su mnogo osetljiviji od lubenica i zahtevaju posebnu negu. Gajenjem u zatvorenom prostoru uspeli smo da minimizujemo upotrebu pesticida. 
Od prošle godine, počeli smo i sa proizvodnjom kupusa. Pored hibridne sorte Pruktor gajimo i staru domaću sortu poznatu kao Šarlija. Zanimljivo je da su selekciju sorte Šarlija vršile naše bake a da je kvalitet ovog kupusa bolji od modernih sorti i hibrida. Jedini problem je što su naše bake više vodile računa o kvalitetu nego o prinosu, tako da Šarlija daje značajno manje prinose od modernih sorti, ali to se kompenzuje većom potražnjom na tržištu i boljom prodajom. 
