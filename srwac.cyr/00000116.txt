LONDON Princ Vilijam i njegova supruga Kejt večeras su iz bolnice u Londonu izneli svog novorođenog sina i ponosno ga pokazali mnogobrojnim obožavaocima širom sveta koji su ovaj trenutak žudno isčekivali. 
Vojvotkinja od Kembridža je u pratnji supruga iznela budućeg kralja iz bolnice Sent Meri kako bi snimatelji i fotoreporteri mogli da ga slikaju, a dočekani su oduševljenim povicima mase znatiželjnika okupljenih ispred bolnice. 
U obraćanju medijima, vojvoda i vojvotkinja od Kembridža su rekli da je ovo bilo jedno izuzetno uzbudljivo iskustvo. 
Oboje su delovali opušteno, smešeći se pred kamerama. On u svetlo plavoj košulji, ona u svetlo plavoj haljini na tufne. 
Jedno je sigurno, ima snažna pluća. Veliki je to dečak, prilično je težak, kazao je Vilijam i naglasio da još razmišljaju o imenu za dete. 
Smešeći se sa novorođenčetom u naručju, Kejt je rekla da je ovo zaista poseban trenutak i da svaki roditelj zna kakav je to osećaj. 
Znajući koliko dugo i sa kakvim nestrpljenjem su mnogi očekivali rođenje njihovog sina, princ Vilijam je u šali kazao da će dečaka, kada poraste, podsetiti na to koliko je kasnio pri dolasku na svet. 
Novopečeni tata se pohvalio da je bebi promenio prvu pelenu. 
Nekoliko minuta kasnije, mladi kraljevski par se sa bebom u nosiljci kolima odvezao u palatu Kensington. 
(Foto: grafije i tv snimci malog princa će verovatno decenijama biti objavljivani kako dete bude raslo i jednog dana stupilo na presto. 
Beba je rođena u ponedeljak popodne, teška je 3,7 kilograma, a prirodni porođaj trajao je 11 sati. 
ATINA Plate i penzije u Grčkoj su samo tokom jedne godine opale za 18 odsto, a porez koji građani treba da plate na prihod je porastao za 52 odsto, objavljeno je danas. 
Po podacima Ministarstva finansija, 4,8 miliona zaposlenih i penzionera je 2012. prijavilo ukupan prihod za 2011. godinu od prosečno 14.640 evra godišnje. To je 17,8 odsto manje nego prethodne godine kada je prosečan prihod bio 17.812 evra. 
Suprotno tome, prosečan razrezan porez je porastao za 52 odsto, sa 1.091 do 1.654 evra na godišnji prihod. To potvrđuje da su na udaru vladinih mera poreski obveznici koji ne mogu izbeći dažbine na svoj glavni prihod - plate ili penzije. 
Skoro četvrtina obveznika (1,1 miliona) je prijavila godišnji prihod manji od 6.000 evra - što je ispod granice siromaštva koja se računa na 7.178 evra godišnjeg prihoda za jednu osobu. 
Situacija je još gora za samostalne delatnosti što je u Grčkoj visok procenat radne snage. Njihov pad prihoda je 38,48 odsto, na prosecno 19.880 evra za čitavu godinu. Zato im je i porez opao za 17,70 odsto (sa 4.378 na 3.603 evra). 
Ukupno, tri četvrtine od više od 347.000 onih koji samostalno rade, prijavilo je godišnji prihod manji od 12.000 evra. 
Vlada je početkom 2013. povećala porez na samostalno zaposlene koji važe za šampione utaje poreza. 
Poreski obveznici Grčke, koja ima oko 11 miliona stanovnika, upravo pripremaju svoje poreske prijave prihoda za 2012. koje se prvi put sada sve moraju i mogu podneti samo onlajn, preko inteneta. 
Međutim, živce im kidaju greške u programu poreske službe za podnošenje prijava, te se pretpostavlja da će rok za podnošenje biti pomeren do kraja leta. 
MOSKVA Edvard Snouden planira da se nastani u Rusiji i spreman je da započne sudsku bitku ukoliko ruska migraciona služba odbije njegov zahtev za azil, rekao je danas ruski advokat bivšeg saradnika NSA Anatolij Kučarena. 
Teško mi je da kažem koji bi bili njegovi potezi u slučaju da se donese pozitivna odluka (o zahtevu za azil), rekao je Kučarena u intervjuu za rusku televiziju Raša tudej i dodao da je Snoudenova bezbednost pitanje broj jedan u ovom slučaju. 
Kučarena smatra da će proces adaptacije njegovog klijenta potrajati neko vreme, što je, kako je kazao, razumljivo, pošto ne zna ruski jezik i običaje, a ni naše zakone. 
On planira da sredi svoj život ovde. Planira da pronađe posao. A, sve njegove sledeće odluke biće donete zavisno od situacije u kojoj se bude našao, dodao je advokat. 
Bivši saradnik NSA nalazi se u tranzitnoj zoni moskovskog aerodroma Šeremetjevo i prošle nedelje je podneo zahtev za azil u Rusiji. U slučaju odobravanja azila, dobio bi izbegličku legitimaciju na godinu dana koja bi mu dala sva prava i privilegije ruskog građanina. 
BRISEL Većina Francuza ne veruje u budućnost EU, Nemci su nešto veći optimisti, dok su najveći pesimisti građani zemalja najjače pogođenih ekonomskom krizom, pokazuju rezultati ankete koji su objavljeni danas. 
Anketu je između 10. i 26. maja u 28 zemalja članica EU sproveo Eurobarometar, koji redovno istražuje stavove građana EU o Uniji. 
Prema rezultatima, 52 procenata Francuza su pesimisti kada je reč o budućnosti EU, 68 odsto je ubeđeno da najgori talas krize tek treba da dođe, dok njih 92 odsto ekonomsku situaciju u Francuskoj ocenjuje kao veoma lošu. 
Nemci su nešto veći optimisti od Francuza, pošto u budućnost Unije veruje njih 55 odsto, dok su najveći pesimisti građani zemalja najteže pogođenim krizom - Grci, Portugalci i Kiprani. 
Deset meseci uoči evropskih parlamentarnih izbora, 55 odsto francuskih građana ne veruje da njihov glas ima uticaj u EU, a 67 odsto priznaje da i ne zna koja prava imaju kao građani Unije. 
MOSKVA Prema informacijama ruskog Ministarstva inostranih poslova, ekstremisti na severoistoku Sirije drže približno 200 civila kurdske nacionalnosti - uglavnom žena, dece i staraca, i koriste ih kao živi štit. 
Rusija je, istovremeno, najoštrije osudila zverstva terorističke internacionale na severoistoku Sirije nad civilnim kurdskim stanovništvom, koje ni na koji način nije uključeno u vojno-politički sukob koji traje. 
U komentaru MIP-a, zvanična Moskva navodi da se poslednjih dana na istočnom delu sirijsko-turske granice oko gradova Ras al-Ajn i Tel-Abjad, u kojima žive pretežno Kurdi, situacija veoma zaoštrila, prenele su ruske agencije. 
Rusija ističe da događaji u tom delu Sirije još jednom potvrđuju aktuelnost poziva svim sirijskim stranama - kako vladi, tako i opoziciji, da udruže napore radi poražavanja i proterivanja terorističkih grupa iz zemlje, preneo je Itar-Tas s. 
Agencija dodaje da je MIP Rusije uveren da taj zadatak treba da bude jedna od osnovnih tačaka dnevnog reda za konstruktivan međusirijski dijalog u okviru međunarodne konferencije, čije su održavanje inicirale Rusija i SAD. 
BEOGRAD Patrijarh Irinej posetio je Poslovni centar Jefimija, u vlasništvu BK kompanije u Moskvi i pružio podršku porodici Karić, saopštila je danas BK grupa, doavši da je poseti prisustvovao i ambasador Srbije u Rusiji Slavenko Terzić. 
Kako je preneto, patrijarh je u knjizi utisaka zapisao da je malo kompanija koje na sličan način promovišu srpsku istoriju, kulturu i tradiciju van granica Srbije, kao što to čini BK grupa. 
Sa osobitim ponosom posetio sam ovo srpsko zdanje u slavnoj Moskvi. Porodici Karić želim puno uspeha na svim poljima delatnosti. Posebno im zahvaljujem što i tako daleko od Srbije vode dnevnu borbu za opstanak kosovskih svetinja, a posebno manastira Pećke patrijaršije, zapisao je patrijarh Irinej u knjizi utisaka, prenela je BK grupa u saopštenju. 
NIŠ Bivši direktor SC Čair u Nišu Bratislav Ignjatović i još dve osobe uhapšeni su zbog sumnje da su izvršili krivično delo zloupotrebe službenog položaja i oštetili ovo javno preduzeće za višemilionsku sumu, javila je niška televizija Belami. 
Za sada nema zvaničnih informacija zbog čega su Ignjatović i njegovi saradnici lišeni slobode, ali se, kako prenosi ova televizija, sumnja da su u pitanju poslovi na rekonstrukciji kuglane u Čairu. 
BEOGRAD U okviru obnove voznog parka Gradskog saobraćajnog preduzeća Beograd koja je u toku, tokom avgusta na ulicama Beograda naći će se prvih deset vozila poljskog proizvođača Solaris, objavljeno je danas na sajtu Gradske uprave. 
