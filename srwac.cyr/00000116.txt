Lirik iskrenih ljubavnih i rodoljubnih stihova, nežnog tela i ranjive duše, " fruškogorski slavuj " iz " gospodskog sela " Čerevića, zauvek nesrećan i mlad, Jovan Grčić Milenko (1846 - 1875), u amanet nam nije ostavio samo svoje pesme i pripovetke. Posle njega je ostala legenda, koju nije mogla da prekrije zemlja sa groba u porti beočinskog manastira, spomen do danas prepun svežine i nadahnuća. Sačuvao se, doduše ne u celosti, i njegov foto-album, porodična relikvija, podsećanje na jedno drugačije vreme, ljude u njemu, na pesnika čija je životna staza prerano prekinuta, pre ravno 135 jeseni i zima.
Na Milenkov porodični foto-spomenar podsetila je, ovog leta, jedna pomalo nostalgična kulturna priredba, trinaesti po redu Međunarodni festival fotografije i filma " Paunovo pero " u Gospođincima. Baštinik starinskog albuma, pisac i književni kritičar mr Ljubica Popović - Bjelica, Čerevićanka po majci i zavičajnom opredeljenju, izložila je tom prilikom šest fotografija s kraja 19. i početka 20. veka. Upravo za čuvanje foto-baštine - kolekciju iz albuma porodice Grčić (Grčki), u kategoriji " sepia ", gospođi Bubi je pripalo Srebrno paunovo pero.
Kako se ovo vredno kulturno blago našlo u rukama naše poznate književne poslenice i zaljubljenice u sjajnu prošlost sela Čerevića?
U čerevićkom domu svoje majke, kraj Dunava, Ljubica Popović - Bjelica nam otkriva da je Milenkov foto-album dobila u amanet od stare sugrađanke Milene Grčki, udate za tamošnjeg službenika Branka Popadića. Već u poznim godinama, negde osamdesetih, kći Atanasija Brate i Katice Grčki, baka Milena Popadić, teška srca je pristala da pred TV kamerama svedoči o porodičnoj prošlosti, pesniku Milenku i njegovom albumu koji je tako ljubomorno čuvala. Zadovoljna emisijom i Bubinim uredničkim učinkom, ona je svojoj meštanki i komšinici sa poverenjem predala u nasleđe relikviju Grčkih, koju su sačuvali njeni roditelji. Zanimljivo je, kaže naša sagovornica, samo je Jovan Milenko promenio prezime u Grčić, svi ostali su od davnina bili i ostali Grčki, a neko vreme i (po ruskoj verziji) Gereski Baš kao njihov ugledni predak, bogati trgovac i dobrotvor Atanasije Gereski (1810 - 1885).
Iz Milenkovog foto-albuma, tvrdih korica obavijenih u pliš, odavno su nestale pojedine fotografije, nema ni ukrasne kopče koja ga je zatvarala. Slike, uglavnom nastale u bečkim i pančevačkim ateljeima, nisu lepljene, već stavljane u ukusno izrezane prozorčiće. Odmah se uočava da u ovom svojevrsnom spomenaru, vremenom dopunjavanom, ali i " pražnjenom ", nema nijedne Milenkove slike. A sigurno je tu nekada bio bar onaj portret nastao u Beču, kod fotografa Leopolda Vitmana (Leopold Wittmann), kakav se danas čuva u Zavičajnom muzeju Čerevića?
Za izložbu u Gospođincima gospođa Buba je izdvojila uglavnom porodične fotografije na kojima su Atanasije i Katica Grčki sa kćerkom Milenom, ima tu i portreta nekolicine Milenkovih prijatelja. Na poleđini jedne od njih, na primer, neko je olovkom zabeležio: Atanasije, Katica i kćerka, a Milena Popadić Grčki dopisala: Moj bâba, mila majčica i njihova Milka, dok ispod još stoji: Sinovac Jovana Grčića Milenka sa suprugom i kćerkom. Dakle, Atanasije Grčki, zvani Brata, bio je sinovac slavnog pesnika, pa otuda i porodično nasleđivanje njegovog foto-albuma. Na naličju druge slike, iz 1908, zapisano je: Moj mili otac, majčica, Bogdan, Mara i Milena. Venčani snimak Atanasija i Katice Grčki načinio je Bečlija Jozef Šild (Josef Schild).
U katalogu 13. festivala " Paunovo pero ", uz informaciju o nagradi Ljubici Popović - Bjelica, objavljen je studijski rad bečkog fotografa A. Dojča (A. Deutsch), s kraja 19. veka, koji je gospođa Buba nazvala Zaljubljeni par. Danas se ne zna ko su elegantni mladi gospodin i njegova supruga, pošto Milena Popadić nije o tome ostavila pisani trag. Iz galerije portreta Milenkovih prijatelja, opet, izdvajamo tek dva, nastala 1868. i 1871. godine, mada smo u prilici da razaznamo samo potpis onog prvog, Stevana Stevanovića. Obe fotografije su snimljene u Beču, jedna kod Leopolda Vitmana a druga kod Karla Kroha (Carl Kroh). U albumu ima snimaka i pančevačkih " dvorskih fotografa " Karla i Stevana Rehnicera, pripadnika čuvene fotografske " dinastije " Rehnicer (Rechnitzer).
Dragoceni foto-album Jovana Grčića Milenka i potomaka porodice Grčki danas je u prilično lošem stanju. Ljubica Popović - Bjelica kaže da stručnjaci za njegovu restauraciju i vraćanje starog sjaja traže hiljadu evra, što prevazilazi mogućnosti jedne penzionerke. Eto prilike da se pokažu nadležni u beočinskoj opštini, pa i čitavoj Vojvodini. Za ovakvu dragocenost ima mesta u Zavičajnom muzeju Čerevića, pored drugih stvari koje podsećaju na " fruškogorskog slavuja ".
