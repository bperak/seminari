Vlada sprovodi jedinstvenu državnu politiku za Kosovo i Metohiju, koja je uspešna baš zbog toga što nije stranačka. To je srpsko jedinstvo koje je delotvorno. Ne treba strančariti oko krupnih pitanja
Božidar Đelić je potpredsednik Vlade Srbije i najviše pozicionirani predstavnik Demokratske stranke u njoj. Ovih dana iz dve najjače stranke u vladi, ali i iz G17 plus dolaze različiti glasovi o tome kako bi Srbija trebalo da se u budućnosti drži spram NATO-a. Antinatovska retorika unutar dela vlade, uzrokovana spornim statusom Kosova, uzima maha pa čak preti da poprimi antizapadno obeležje, što bi za stranku Božidara Đelića bilo veoma uznemirujuće, a svakako i za njega samog, s obzirom na to da mu je kao potpredsedniku u užem opisu posla da se stara o reformama, privrednoj saradnji, kao i o procesima približavanja Evropskoj uniji. Sve to u najvećoj meri predstavlja kompleks pitanja koji se može podvesti pod " odnosi sa Zapadom ".
- Nije tačno da se naše evropske integracije vezuju za bilo kakve ustupke oko Kosova i Metohije. Znam da se konstantno traži i najmanja izjava i najnebitnijeg činovnika u EU da bi se dokazala ta teza, a da se ne uvažava, na primer, ono što je Angela Merkel rekla, što kažu ministri inostranih poslova. Želim da kažem da nevezivanje statusa Kosova i naših evropskih integracija nije pitanje simpatija prema nama, nego dobro shvaćenih uzajamnih interesa. I razumevanja da svaki njihov pritisak u tom smislu ne bi urodio plodom, a istovremeno bi oslabio one koji se bore za demokratizaciju i reformu našeg društva.
Ipak nije reč samo o nižerazrednim činovnicima koji to govore. Bernar Kušner, francuski ministar, to je rekao pre izvesnog vremena.
- Kušner je rekao da će Srbija u momentu ulaska u Evropsku uniju morati da ima usaglašene stavove sa EU o svim bitnim pitanjima pa i o Kosovu i Metohiji, što je različito od onog o čemu vi govorite, to nije ucena statusom Kosova. Za mene je model našeg ponašanja ono što je češki parlament uradio: Nemačka je vršila pritisak da se revidira status onih Nemaca koji su proterani posle Drugog svetskog rata, a češki parlament je nekih godinu dana pre ulaska u EU jednoglasno odlučio da neće menjati politiku o tom pitanju.
Ali nisu rekli da neće da uđu u EU. I to je jedna diplomatska nijansa koju moraju da uvide i kod nas oni koji bi da glasaju i donose slične rezolucije. U svakom slučaju, bilo kakvu odluku o integracijama naše zemlje ne može doneti nijedan političar i nijedna stranka. Samo se putem referenduma odlučuje da li želimo da uđemo u EU, odnosno NATO.
NATO, kako stvari stoje, može da bude predmet spora unutar vlade, i već i jeste predmet spora.
- Treba se podsetiti: vlada sprovodi jedinstvenu državnu politiku za Kosovo i Metohiju, koja je uspešna baš zbog toga što nije stranačka. To je srpsko jedinstvo koje je delotvorno. Isti recept se mora primeniti i na druga pitanja. Ne treba strančariti oko tako krupnih pitanja. Pored jedinstvene politike za Kosovo, vlada je u prvih sto dana jednoglasno usvojila i Prezentacioni dokument za Partnerstvo za mir, što reguliše i naš sadašnji odnos prema NATO-u.
Isto je to ranije uradila, na primer, i Rusija. U sklopu koalicije je dobro shvaćeno da bilo kakav sledeći korak prema NATO-u mora biti predmet provere kod naroda. Niko u ime naroda ne može odlučiti da u to idemo, ali ne može odlučiti i da ne idemo. Znamo da je danas želja za ulaskom u Evropsku uniju neuporedivo jača od želje za jačanjem veza sa NATO-om. Sasvim je razumljivo zašto je to tako.
Poslednjih meseci su ojačale naše veze, ili su ojačale naše želje za našim vezama sa Rusijom, što je u kontekstu rešavanja pitanja Kosova. Ako ostavimo Kosovo po strani, koliko je Rusija za nas odgovarajući partner, pre svega ekonomski, a onda i politički?
- Sigurno je da jasna podrška Ruske Federacije oko pitanja Kosova i Metohije, koju veoma cenimo, jača prestiž Rusije u očima naših građana. Suprotno bi bilo iznenađujuće. U najboljem interesu ostvarivanja naših nacionalnih ciljeva je izbalansirana spoljna politika, koja uvažava sve veću ulogu Rusije, uz Evropu koja je naše trajno strateško opredeljenje, Treba uvažiti ulogu Kine i Indije kao budućih velesila, uz, razume se Sjedinjene Američke Države koje će još dugo ostati ključni akter u međunarodnoj zajednici.
Postoji predstava da su ruski ekonomski odnosi u prethodnom periodu bili zanemareni, a da bi u narednom to moglo da bude kompenzovano, zahvaljujući saglasnost o Kosovu.
- Kao što nećemo davati nikakve ustupke oko Kosova zarad bržih evropskih integracija, što se ni ne traži, tako se isto ne traži a nećemo ni prihvatiti ustupke u domenu ekonomije zarad podrške u rešavanju problema KiM. Uostalom, za ozbiljne ruske investitore jedina stvar koja je važna jeste da ne budu diskriminisani. Da dam primer, kada gospodin Deripaska dođe u Beograd, mi ne razgovaramo o tome kako da mu damo privilegovan pristup nekoj investiciji, nego govorimo o dvosmernoj saradnji gde on iskazuje interesovanje za određene investicije, u energetici, uslugama itd, a mi se pak vrlo rado odazivamo pozivu g. Deripaske za odlazak naše delegacije u Soči, sredinom septembra, gde su njegove firme važni izvođači radova za Olimpijske igre i gde se deli deo tog građevinarskog kolača.
Da, Rusija je velika šansa Srbije, kao što Srbija može biti jedan od mostova između Evrope i Rusije. Danas Srbija ima ogroman deficit u trgovini, a naročito s Ruskom Federacijom. Najbolji način da to popravimo jeste da privučemo ruske investicije. Niko neće biti spretniji u osvajanju ruskog tržišta nego što će to biti ruska preduzeća koja će proizvoditi kod nas i to izvoziti u Rusiju. Naš bescarinski sporazum je naš ključni adut, i ja se nadam da će on biti ratifikovan u Dumi, mada su šanse za to relativno male. I ako sporazum ne bude ratifikovan, postoje dobre šanse da on bude održiv i posle ulaska Rusije u Svetsku trgovinsku organizaciju.
Naši građani već pomalo postaju nervozni zbog restriktivnog šengenskog režima, koji vide kao nepravedan i diskriminatoran. Da li se plašite da bi to moglo da poljulja pozicije proevropskih političkih snaga, koje, eto, ne uspevaju da poprave tu situaciju?
- Ta izolacija je imala svoje geopolitičke, a sada ima i ekonomske razloge. Uz saznanje da tek svaki osmi građanin Srbije ima pasoš, šengenski režim je jedna od barijera u odnosima sa EU. Otpočeli smo dijalog o belom Šengenu, ali otvaranje granica prema jednoj zemlji Balkana je nešto što se ne " prodaje " lako u zapadnom javnom mnjenju. To je realnost. Očekujem da će Skupština brzo usvojiti novi zakon o putnim ispravama i još četiri zakona koji sa njim formiraju tzv. šengenski paket. Počevši od proleća sledeće godine, u rukama ćemo imati nove srpske pasoše...
- U ogromnoj meri da. Nisu toliko prisutne bojazni o nelegalnoj ekonomskoj emigraciji, koliko želja da imaju sistemski rešen način na koji mogu da smanje bezbednosni rizik, a to se postiže unapređenjem informatičke kontrole, kontrole granice i slično. To će biti neoborivi argumenti u rukama Srbije. Za mene kao potpredsednika, to je jedno od ključnih zaduženja u ovom mandatu.
Proces privatizacije traje već nekoliko godina i sada već može da se govori i o devijacijama. Problem je što naša privatizacija dopušta ulazak mutnog kapitala, drastičnije rečeno, Srbija se kupuje prljavim parama.
- Naš model privatizacije, koji podrazumeva otvoreno nadmetanje u kome pobeđuje onaj koji ponudi najbolju cenu, socijalni program i investicije, u to sam duboko ubeđen, najbolji je mogući za Srbiju. Ništa nije perfektno, ali nije zadatak privatizacije da proverava poreklo novca, to je posao Komisije za sprečavanje pranja novca, koja je dosta brzo uspostavljena i postoji zakonski okvir za njeno delovanje. To su duboke dileme da li omogućiti da se kapital koji je stvoren tokom izuzetno neregularnih uslova u 90 - im godinama uloži u našu zemlju.
Populistički odgovor je: ni pod kojim uslovom. Ali alternativa je to da će on biti investiran u nekom drugom podneblju ili pak da će taj isti novac biti upotrebljen za korupciju, a ne investicije. Gde je granica? Granica je kriminal. Na primer, novac natopljen krvlju, švercerski novac i slično ne smeju da budu legalizovani. Ono što bi moglo i trebalo da se promeni, to je da kapital koji dolazi iz of-šor zona ne bi trebalo da bude prihvaćen ukoliko se ne prijavi krajnji vlasnik. Konstatujmo, ipak, da je ogromna većina industrijskih firmi koje su privatizovane, u rukama identifikovanih vlasnika.
Možete li ukratko da nam objasnite razlike u modelu privatizacije NIS-a za koji se Vi zalažete, i za koji se zalažu oni koji smatraju da u tom slučaju treba odmah prodati većinski deo vlasništva?
- U poslednjih petnaest godina nijedna od evropskih zemalja nije privatizovala većinski paket naftne industrije u jednom koraku. Dva su primera: mađarski MOL koji je privatizovan u četiri tranše u periodu od deset godina, i austrijski OMV koji je privatizovan u pet tranši tokom dvanaest godina. Danas Mađarska koja ima deset miliona stanovnika i nikakva nalazišta nafte, i Austrija isto tako, imaju firme koje vrede: jedna 11 milijardi dolara, a druga 18 milijardi dolara. Ovoga leta, kada je OMV pokušao da kupi MOL, cela Mađarska se mobilisala, i to onemogućila. Čak su pripremili zakon kojim će zabraniti preuzimanje kompanija od strateškog državnog značaja. Uz to, pre koji dan je potpisan ugovor o strateškom partnerstvu između MOL-a i češkog ČEZ-a, jednog od evropskih lidera u oblasti električne energije, da zajedno brane jedan drugog od mogućih kupovina sa strane i zajednički investiraju.
U ovom geostrateškom momentu, sa ovakvim privrednim rastom, jasno je da je energetika strateška grana. Svaki odgovoran državnik bilo gde, a ponajviše u Srbiji, dobro će razmisliti pre nego što krene u rasprodaju sopstvenih energetskih potencijala. Jedini primer gde se privatizacija naftne industrije obavila na većinski način jeste Rumunija u kojoj je to urađeno pre dve godine, a to je i danas predmet najveće kontroverze u toj zemlji. Naravno da će svaki kupac reći da je zainteresovan samo za većinski paket, ali iskustvo govori da su se pronašli veoma zainteresovani kupci i za manjinske pakete. Samo amateri misle da su moguća samo dva ekstremna modela: ništa ili sve.
Činjenica je da je našoj naftnoj industriji potrebna revitalizacija, i mi ne želimo da kočimo razvoj. Naprotiv preporučiću da se NIS u razumnoj meri zaduži u cilju revitalizacije i da se pokrene pragmatičan proces vlasničke transformacije u kome će se naći pravi balans između državnog interesa, koji je primarni, i legitimnog interesa investitora koji će biti partner u ovom procesu... U vladi sam već postavio pitanje zašto se u koncesiji Horgoš-Požega ne koristi prilika da se našoj državnoj kompaniji obezbede najatraktivnije lokacije za pumpe, jer to sigurno povećava njenu vrednost.
Nije li takav pristup pomalo u neskladu sa tržišnim pravilima igre? Da se državnom preduzeću omogućuje praktično monopol...
- Kakav monopol? Učešće NIS-a na tržištu pada. U prethodno vreme, čini mi se, nekim stranim kompanijama je bilo lakše da dobiju prava za izgradnju pumpi nego našoj nacionalnoj kompaniji. Kad već radimo državni posao koji se zove koridor, hajde da obezbedimo da naša državna kompanija ima koristi od toga.
Pomenuli ste osporavanu koncesiju Horgoš-Požega. Problem je u i tome što to nije jedan, nego su zapravo dva različita puta, gde se jedan, već skoro izgrađeni autoput iznajmljuje da bi se gradio drugi.
- Bio sam iznenađen kada sam video da je tehnička vlada zaključila jedan takav ugovor na samom isteku svog mandata. Bilo kako bilo, ova vlada je obelodanila taj ugovor i pomno ćemo pratiti dalji razvoj događaja. Nije sporno da je u interesu Srbije da se gradi autoput i to ne samo ovaj. Koncesije su složeni poslovi i tačno je da je ovde nađen nešto originalniji pristup.
Otvoreno govoreći, postavlja se i pitanje kompetencije Ministarstva za infrastrukturu i ministra, imajući u vidu njegovo ukupno ponašanje i činjenicu da je ovih dana takođe propao jedan veliki koncesioni ugovor koji je napravilo to ministarstvo, onaj za železničku stanicu Prokop.
- Hajde da mu damo šansu.
Kada očekujete izbore?
- Moramo poštovati Ustav. On nalaže da se predsednički i lokalni izbori raspišu do kraja godine. Piroćanac u meni kaže da bi najbolje bilo da se to održi istog dana. Sa druge strane, istina je da je izbor za predsednika po svojoj prirodi veoma različit od izbora za lokalnu vlast. Nije tajna da Demokratska stranka misli da bi optimalan razvoj događaja bio predsednički izbori do kraja godine, a zatim lokalni u razumnom roku od nekoliko meseci. Očekujem da će naši koalicioni partneri nešto približno tako i podržati.
Mislite li da je bolje da DS i DSS na tim izborima nastupaju zajedno ili svako za sebe?
- Postojeća koalicija deluje skladno i već postiže značajne rezultate. Bilo bi logično da našim biračima iznesemo jednu zajedničku ponudu i na drugim nivoima vlasti. Način na koji bi se to učinilo bio bi više stvar tehnike.
Vaša izjava izrečena povodom sto dana vlade da je ovo " prva većinska demokratska vlada " nije baš na svim stranama naišla na odobravanje.
- Pogrešno sam shvaćen. Naravno da je prva demokratska vlada u Srbiji bila vlada dr Zorana Đinđića i ja sam ponosan što sam bio njen član. Međutim, ispostavilo se kasnije da ta vlada nije imala većinsku podršku. Sadašnja vlada nema taj problem. (Izvor: NIN; autor: Srboljub Bogdanović)
Aktivnost vaših prijatelja
