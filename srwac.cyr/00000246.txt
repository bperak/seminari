Posle potpisivanja koalicionog sporazuma između vladajućih stranaka Demokratske stranke, G17 plus i saveza Demokratska stranka Srbije Nova Srbija, " logično je da smo bliži dogovoru o datumu izbora ", smatra Milan Marković, ministar za državnu upravu i lokalnu samoupravu i funkcioner Demokratske stranke. Ministar nije želeo da komentariše navode o nezvaničnom predlogu DS-a o čemu su ovih dana pisali mediji (da se izbori održe 9. decembra ili krajem februara 2008.), ali je u razgovoru za " Politiku " rekao da sve treba da bude u skladu sa Ustavnim zakonom i da je to stav Demokratske stranke.
Ministar Marković ističe da su sva četiri zakona koja se tiču lokalnih izbora (o lokalnoj samoupravi, o lokalnim izborima, o glavnom gradu i o teritorijalnoj organizaciji) spremna da vrlo brzo budu predata vladi u proceduru, ali...
- Ono što je za nas veliki problem, to je nepostojanje dogovora o izbornom sistemu. Od njega će zavisiti i odnos izvršnih i predstavničkih organa vlasti u jedinicama lokalne samouprave, zavisiće pitanje zaštite mandata i neka druga pitanja. Mi smo zbog toga blokirani u ovom momentu, te zaista nije odgovornost ministarstva to što u ovom momentu tih zakona nema.
Ali kažete da su zakoni već praktično gotovi. Šta to znači?
- Mi imamo jedan predlog zakona o lokalnim izborima koji nam predstavlja neku vrstu osnove. U tom predlogu zakona smo predvideli većinski izborni sistem polazeći od stava da je taj sistem primereniji za lokalne izbore. A imajući u vidu i to da je Ustav predvideo da predsednika opštine biraju odbornici, odnosno da ga bira lokalna skupština, a ne građani, onda smo smatrali da je potrebno da građani biraju barem imenom i prezimenom ljude koji će biti u opštinskoj skupštini.
Najavljivali ste da će predlozi zakona biti spremni u oktobru...
- I spremni su, ali mi ih ne možemo pustiti u proceduru, bez jasnog signala da će dobiti podršku 126 poslanika, jer bi to bilo vrlo neozbiljno.
A da li ste u vezi sa zakonom o lokalnim izborima kontaktirali sa koalicionim partnerima iz ostalih stranaka?
- U ovom momentu SRS, DSS, G17 plus i grupacija oko LDP-a, praktično svi drugi, zagovornici su proporcionalnog izbornog sistema. I to, takođe, nije problem, jer je i taj sistem legitiman.
Rekli ste da Ustavni zakon mora da se poštuje. Šta to konkretno znači, kada izbori moraju da budu raspisani, a kada održani?
- To znači da se izbori moraju raspisati do kraja ove godine, odnosno Ustavni zakon doslovce kaže da će se izbori raspisati do kraja 2007. godine, odnosno najkasnije 60 dana od dana usvajanja seta zakona koji su neophodni za raspisivanje izbora.
Sad praktično citirate odredbu Ustavnog zakona, koja se, međutim, u okviru vladajuće koalicije različito " čita ".
- Činjenica je da možemo imati spor zbog toga, ali nesporno je da je više nego očigledno da izbori moraju da se održe ili krajem ove ili početkom sledeće godine. Kako god čitali, izbori se ne mogu prolongirati. Oni moraju biti raspisani i tu nema dileme. A od momenta raspisivanja protiče određeni rok ne kraći od 30 i ne duži od 90 dana.
Govorite o predsedničkim izborima?
- Bilo kojim... novi zakon će urediti to pitanje. Može biti 45 do 90, 30 do 60, 30 do 90 dana, sasvim svejedno.
Znači, hoćete da kažete da svakako pre raspisivanja izbora moraju da budu doneti svi zakoni predviđeni Ustavnim zakonom?
- Ne. Ustavni zakon ne kaže jasno da moraju da budu raspisani tako. Može se desiti da izbori budu raspisani i pre donošenja ovog seta zakona. Ali, nemoguće bi bilo da se ne donesu ni zakoni, a da se ne raspišu ni izbori. To je onda očigledno kršenje samog zakona.
Ni u ovome se ne slažete sa koalicionim partnerima (DSS smatra da su ovi zakoni obavezni pre raspisivanja izbora).
- Pa nije tajna da se mi ne slažemo uvek.
Da li ostajete pri stavu da je realno da predsednički izbori budu u decembru ove godine, a lokalni i pokrajinski na proleće? Je li to i dalje realno?
- Ne, uopšte ne mislim da je potrebno da se održe prvo predsednički. Mogu svi istovremeno. Ja mislim da bi za lokalnu samoupravu bilo " lekovito " da ide samostalno, da se kandidati ne kriju iza svojih stranaka, svojih lidera, nego da zaista jednom vidimo ko su ti ljudi koji sede u lokalnim parlamentima. Zbog toga bih voleo, kao ministar za lokalnu samoupravu, da lokalni izbori idu odvojeno od bilo kojih drugih izbora i da se ljudi kandiduju imenom i prezimenom, jer nam je neophodno povećanje kvaliteta lokalne politike. A to može doći samo sa boljim kvalitetom ljudi koji vode tu lokalnu politiku.
Predsedničke izbore bi, dakle, trebalo što pre raspisati, bez obzira na sve one zakone iz Ustavnog zakona?
- Ne možemo imati blokadu. Šta ako se ti zakoni ne donesu u narednih godinu dana? Znači, nema izbora. I šta onda? Onda je to izigravanje Ustavnog zakona, jer ustavopisac sigurno nije hteo da napravi situaciju u kojoj bi bio blokiran rad države. Vrlo je jasno da je Ustavni zakon želeo da veže raspisivanje izbora za kraj 2007. godine.
Ali, ako bismo izabrali novog predsednika države po starim zakonima, zar to ne bi bilo pomalo kontradiktorno? Bio bi izabran zbog novog Ustava, prema Ustavnom zakonu, imao bi neka nova ovlašćenja, a bio bi izabran po starim pravilima, pri tom bi i dalje važili zakoni koji ne odgovaraju novom Ustavu.
Znači on bi se u radu oslanjao samo na Ustav?
- Naravno, nisu te promene takvog obima kada je reč o predsedniku republike da bi na bilo koji način dovodilo u pitanje njegovo funkcionisanje. U krajnjem slučaju, on i sada radi i funkcioniše i ne postoji nikakav spor ili dilema oko obima nadležnosti. Ništa tu ne bi bilo novo i čudno.
Ali vaši koalicioni partneri iz DSS-a kažu da bi izbore trebalo odložiti do okončanja razgovora o statusu Kosmeta.
- To je vrlo kontradiktorno. S jedne strane naša država se zalaže da pregovori ne budu oročeni na 10. decembar, a s druge strane kažemo da nećemo imati izbore dok se ne reši pitanje statusa KiM. Pa sad, ako uspemo u prvom zalaganju znači da će pregovori trajati možda i naredne dve-tri godine, što znači da sledstveno tome nećemo imati izbore u naredne dve-tri godine. Drugo, Albanci na Kosovu i Metohiji sprovode izbore i izlaze na izbore.
Sve normalne i demokratske države izlaze na izbore nezavisno od toga kakve probleme imale, sem kad se nađu u vanrednom stanju. Ako neko misli da se mi nalazimo u vanrednom stanju i želi da zavede u ovoj zemlji neku vrstu vanrednosti, onda to treba otvoreno i reći. Ja ne mislim da mi treba da ulazimo u vanredno stanje niti mislim da je dobro da u pregovore o konačnom statusu KiM ulazimo kao zemlja koja nije u stanju da poštuje sopstveni Ustavni zakon i sopstvene propise, jer samim tim šaljemo poruku da smo krajnje neozbiljno društvo i ne možemo očekivati da će neko drugi da nas shvati ozbiljno i da poštuje naše zahteve koji su potpuno legitimni. Priča o odlaganju izbora zbog KiM vrlo je ozbiljna priča, koja ozbiljno suspenduje ustavni poredak ove zemlje. Tako nešto nije činio ni Milošević devedesetih.
Da li ste vi u DS-u načisto s tim kada bi trebalo da budu održani svi ovi izbori? Zvaničnici Vaše stranke su u poslednjih nekoliko dana dali nekoliko različitih izjava.
- Stav Demokratske stranke je vrlo jasan: Ustavni zakon se mora poštovati i izbori se moraju raspisati u skladu sa Ustavnim zakonom. Mi mislimo da bi bilo dobro, imajući u vidu spoljnopolitičke okolnosti, pre svega rešavanje pitanja statusa Kosova i Metohije, da predsednički izbori budu što pre. I da sa punim legitimitetom uđemo u dalje rešavanje pitanja koja se tiču KiM. Veoma je važno da liderstvo naše zemlje uvek ima pun legitimitet, a pun legitimitet se dobija na izborima.
Koliko smo blizu opcije promene Ustavnog zakona?
- Zaista ne znam. To je opet na nivou partija koje čine vladajuću koaliciju, to je opet nešto što je stvar politike, to će rešiti predsednici, predsedništva, najviši organi tih partija.
Rekli ste da mislite da je, i kada je reč o izboru gradonačelnika, to bolje da se radi u skupštinama gradova. Zbog takvog stava, mnogi misle da je to izazvano strahom od pobede radikalskih kandidata u velikim gradovima, naročito u Beogradu i Novom Sadu.
- Ma nije tačno. Ako građani žele radikale, oni će njih i izabrati, tu nema nikake dileme. Ne možete promeniti volju građana time što ćete promeniti izborni sistem. Uz to, neke moje kolege bi vrlo rado da se kandiduju za gradonačelnika Beograda na direktnim izborima protiv Aleksandra Vučića. Tako da nije problem u kandidatima, nije problem u pobedi. Problem je u tome što se ovaj sistem pokazao kao neuspešan. Ja znam da možda lepše zvuči kada se priča o direktnom izboru gradonačelnika, ali to se u našim prilikama pokazalo kao loše. Ne kada je u pitanju Beograd, ili Inđija, ili Pećinci, ali zato imate pedeset mesta gde se pokazalo kao loše.
S obzirom na neke prethodne izjave predstavnika DS-a koji su govorili o značaju neposrednog izbora predsednika opština i gradonačelnika...
- Inače, za Beograd još nismo utvrdili, za Beograd je otvoreno pitanje da li će se gradonačelnik birati direktno ili u Skupštini grada. Zakon uopšte nije došao do toga.
Ranije ste rekli da se Beograd neće razlikovati od drugih lokalnih samouprava po načinu izbora za lokalne organe uprave. Znači, ipak ostaje mogućnost da se za glavni grad predvidi drugačije rešenje?
- Pazite, ako budu proporcionalni izbori, onda bi trebalo dobro razmisliti o tome da se bar gradonačelnik bira neposredno, jer ćemo doći u situaciju da se niko ne bira neposredno. Opet, s druge strane se time narušava ta konzistentnost u sistemu lokalne samouprave (izvršni organ u opštinama biraće se u lokalnim skupštinama, a u gradovima na direktnim izborima). Malo je sada to pitanje sporno.
- Pa, Beograd bi mogao da se izdvoji kao specifičan. Iskustva koja Beograd ima su daleko bolja nego iskustva drugih gradova. Beograd je imao mnogo više uspeha sa ovim sistemom, imao je izuzetnog gradonačelnika i Beograd bi, dakle, mogao da zadrži taj sistem.
Znači, samo Beograd, ne i ostala mesta sa statusom grada?
- Pa, kažem, zavisi mnogo od izbornog sistema. Ukoliko bi bio većinski ne bi bilo potrebe za to, jer budući gradonačelnik bi već imao neku verifikaciju izbora na određenom biračkom mestu. Ako ne bude tako, trebalo bi se ozbiljno pozabaviti pitanjem direktnog izbora.
Malopre ste spomenuli da je nekoliko Vaših stranačkih kolega spremno da izađe " na crtu " Vučiću. Možete li da kažete ko su oni?
- Ne bih se bavio imenima, ali meni je zaista teško zamislivo da neko poput Aleksandra Vučića sa takvim vokabularom, takvim političkim nastupom, takvim sklopom ideja, bude na čelu naše prestonice. Tako da ne verujem da bi bilo šta motivisalo građane, koji do sada nisu bili pristalice te politike, te filozofije, da odjednom to postanu.
V. d. gradonačelnika Beograda Zoran Alimpić je pre nekoliko dana u intervjuu " Politici " govorio o tome da budući zakon o glavnom gradu predviđa odvajanje centralnih i prigradskih opština, formiranje neke vrste dvodomnog gradskog parlamenta. Da li na taj način želite da marginalizujete radikale koji, po nekim procenama, imaju veće uporište baš u prigradskim opštinama?
Dvodomne skupštine su retkost u jedinicama lokalne samouprave. Ta ideja je interesantna, ali u ovom momentu radna grupa još nije dala konačan odgovor na to pitanje. Ona može u krajnjem slučaju da se opredeli za to, ali ja sumnjam da će to biti konačno rešenje. Mislim da zakon treba da se bavi gradom Beogradom kao celinom, kao jedinicom lokalne samouprave, a da grad Beograd sam uređuje svoju unutrašnju organizaciju. (Izvor: Politika; autor: Biljana Baković)
Aktivnost vaših prijatelja
