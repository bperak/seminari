Sutradan htjede Isus izići u Galileju, i nađe Filipa, i reče mu: Hajde za Mnom A Filip bješe iz Vitsaide, iz grada Andrejeva i Petrova. Filip nađe Natanaila i reče mu: Našli smo Onoga za koga pisa Mojsej u Zakonu i Proroci: Isusa, sina Josifova, iz Nazareta. I reče mu Natanailo: Iz Nazareta može li biti šta dobro? Reče mu Filip: Dođi i vidi A Isus vidje Natanaila gdje dolazi k Njemu i reče za njega: Evo pravog Izrailjca u kome nema lukavstva. Reče Mu Natanailo: Otkuda me poznaješ? Odgovori Isus i reče mu: Prije nego te pozva Filip, vidjeh te kad bijaše pod smokvom. Odgovori Natanailo i reče Mu: Ravi, Ti si Sin Božiji, Ti si car Izrailjev. Odgovori Isus i reče mu: Zato što ti kazah da te vidjeh pod smokvom, vjeruješ? Vidjećeš više od ovoga. I reče mu: Zaista, zaista vam kažem: od sada ćete vidjeti nebo otvoreno i anđele Božije kako uzlaze i silaze na Sina Čovječijega. " Jev. Jn zč. 5. (1,43 - 51) 
" Sutradan htjede Isus izići u Galileju, i nađe Filipa, i reče mu: Hajde za Mnom " " Hajde za mnom " - i Filip dođe za Njim, ne upitavši: Zašto? Ko si ti? Šta hoćeš ti od mene? Zašto da Tebe radi ostavim sve svoje na domu, i dom i imanje? - Šta je to bilo u Isusu što je toliko privlačilo k Njemu te su ljudi ostavljali sve i odmah polazili, i za navek odlazili za Njim? Sigurno se kroz Njegovo sveto lice i telo izlivala i po dušama ljudskim na tajanstven način razlivala čudesna sila i svetlost Boga Logosa. I iole bogotražljive i bogočežnjive duše prianjale su za Njega svim bićem. I nalazile u Njemu svoga Mesiju, svoga Gospoda, svoj život, svoju besmrtnost i večnost. Da, u Njemu su nalazile sve ono najuzvišenije, najsvetije, najbožanskije, najbesmrtnije, najmoćnije što su Mesiji pripisivali i od Mesije očekivali svi sveti Božji ljudi. 
" A Filip bješe iz Vitsaide, iz grada Andrejeva i Petrova. Filip nađe Natanaila i reče mu: Našli smo Onoga za koga pisa Mojsej u Zakonu i Proroci: Isusa, sina Josifova, iz Nazareta. To se desilo i sa Filipom. Pošao je za Njim, i odmah svim bićem otkrio, pronašao da je Isus - Mesija. Pronašao, da jer je tražio, istraživao, na Isusa primenjivao sve što su Mojsije i Proroci pisali o Mesiji i pronašao da je Isus taj božanski Mesija, Spasitelj. Zato i izjavljuje svome prijatelju Natanailu, koga je potražio da podeli sa njim svoju radost i saopšti mu svoj pronalazak: " Nađosmo onoga za koga pisa Mojsije u zakonu i Proroci: Isusa, sina Josifova, Nazarećanina ". Bogotražljivoj duši Filipovoj nije bilo potrebno da dugo ispituje Isusa: on je primenio ia Njega mesijansko merilo Mojsijevo i proročko, i ovim bićem se ubedio i pronašao da je to zaista Mesija. 
" I reče mu Natanailo: Iz Nazareta može li biti šta dobro? Reče mu Filip: Dođi i vidi " Učeni Natanailo je oprezan, a i pomalo sumnjalica. Mesija - " iz Nazareta? " " Iz Nazareta može li biti što dobro? ". - To je proročki opravdano pitanje. Iz Nazareta može li biti što dobro, a kamoli najveće dobro - Mesija? Filip ovim kao da je nešto zbunjen, ili ne želi da se upušta u duge rasprave o tame, jer je sav prepun i osećanja i ubeđenja da je Isus - Mesija.I zato svu svoju apologiju i apologetiku svodi na dve reči: " dođi i vidi ". Doći i vidi Isusa, i otpašće sve sumnje, sva proverilička pitanja. Jer videti Njega, znači videti Mesiju, sem ako čovek namerno ne oslepi sve oči duše svoje, da ne bi videle i otkrile u Njemu Mesiju i Boga. Primer: Natanailo. 
" A Isus vidje Natanaila gdje dolazi k Njemu i reče za njega: Evo pravog Izrailjca u kome nema lukavstva. Reče Mu Natanailo: Otkuda me poznaješ? Odgovori Isus i reče mu: Prije nego te pozva Filip, vidjeh te kad bijaše pod smokvom. " Njegov susret sa Isusom, zaista je susret pravoga Izrailjca sa Mesijom: " Evo pravoga Izrailjca u kome nema lukavstva ", govori Isus za Natanaila tek što je sa Filipom došao i još ni jednu reč izustio, i koga Isus prvi put vidi. Isusove reči hvale opreznost Natanailovu; Natanaila iznenađuje to otkuda ga Isus poznaje. On i dalje dušom svojom ide po koloseku svoje sumnjalačke opreznosti: proverava Filipovo tvrđenje i svoje sumnje. Tada mu Isus otkriva delić svoga Božanstva: sveznanje, sveviđenje: " Pre no što te pozva Filip videh te kad beše pod smokvom ". - Na takvoj daljini? Kako je to moguće? Ne, to ne može videti običan čovek, pa ni najveći čovek; to može videti samo Sin Božji, Mesija, Bog. 
" Odgovori Natanailo i reče Mu: Ravi, Ti si Sin Božiji, Ti si car Izrailjev " I Natanailo, kao što je iskreno posumnjao, tako je iskreno i poverovao, i priznao Isusa za Mesiju: " Ravi, Ti si Sin Božji, Ti si car Izrailjev ". Jer iza tvoga sveznanja ko stoji ako ne sveznajući Mesija? Filip je u pravu: doći i videti Isusa, to je sve, sva apologija, sav metod hristopoznanja. Samo treba doći u lični dodir s Njim, prići Mu otvoreno, ispitivački, proverilački iskreno, i On će duši bogočežnjivoj pokazati da je Mesija, Spasitelj, Bog. Sve se tu zasniva na ličnom, neprolaznom iskustvu. Od čoveka se traži samo iskrenost, onda Gospod Isus kazuje Sebe, pokazuje da je zaista Mesija, zaista Bog i Gospod. 
" Odgovori Isus i reče mu: Zato što ti kazah da te vidjeh pod smokvom, vjeruješ? Vidjećeš više od ovoga. I reče mu: Zaista, zaista vam kažem: od sada ćete vidjeti nebo otvoreno i anđele Božije kako uzlaze i silaze na Sina Čovječijega. " Natanailo je video samo jedno svojstvo Hristova Božanstva: sveznanje. Ali, to nije u Isusa neko trenutno, proročko sveznanje, koje se Njemu, kao i ostalim prorocima daje za izvesno vreme. Ne, Isus nije samo prorok, On je Bog proroka. To Natanailo još ne zna, ne uviđa. Iza sveznanja, i oko sveznanja Isusovog, stoje i sva ostala, zasada nevidljiva, božanska svojstva i savršenstva, stoji: " sva punoća Božanstva telesno " (Kol. 2,9): tu su iza Njega i sva nebesa, i svi anđeli koji Mu danonoćno nevidljivo služe kao Bogu i Gospodu. Bogočovečanska je istina: " Od sada ćete videti nebo otvoreno i anđele Božije gde se penju i silaze na Sina Čovečijeg ". " Od sada " je nebo otvoreno nad zemljom preko Bogočoveka Gospoda Isusa: Bog je na zemlji, Njegov silazak je ova nebesa otvorio nad zemljom; i sva nebeska vojska silazi k Njemu i opet uzlazi na nebo. " Od sada ćete videti "... svi koji želite nebo i sva bogatstva neba. Eto ih na zemlji u Isusu Mesiji, Sinu Čovečijem, Bogočoveku, u kome je " sva punoća božanstva telesno ". Nebo je već na zemlji, anđeli su Božiji već na zemlji, jer je Sam Bog već na zemlji u Bogočoveku Isusu. 
