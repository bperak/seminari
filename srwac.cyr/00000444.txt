SUPERLIGA: Kaćani dočekuju Obilić
Na otvaranju sezone, u duelima sa tri ekipe iz samog vrha srpskog rukometa (Partizan, Zvezda, Kolubara), Jugović Unimet je ostvario polovičan učinak (poraz, pobeda, remi) kojim su Kaćani apsolutno zadovoljni. I taman kada su pomislili da ih čeka lakši rival, novajlija u ligi - beogradski Obilić, dogodilo se iznenađenje Obilić je savladao Zvezdu. Najveći borac u redovima Jugovića Dušan Šipka svestan je da nema opuštanja. - Baš tako, odavno nam nije teži bio raspored nego ove sezone, ali mladi smo, izdržaćemo. Dolazi nam neugodan rival. Nemamo pravo da bilo koga potcenjujemo, a ni da precenjujemo. Daćemo sve od sebe da pobedimo i opravdamo ulogu favorita. Nastavićemo ono što smo započeli u prva tri kola, držaćemo se naše igre i računam da će to biti dovoljno da se savlada Obilić - smatra stameni pivot Dušan Šipka. Šta znate o novopečenom članu srpske rukometne elite? - Iskreno, nemamo nekih posebnih infirmacija, osim onoga što smo videli na DVD-u. Zapazili smo da su igrači Obilića neugodni, da igraju interesantan rukomet, što su pokazali u meču sa Zvezdom i Vojvodinom. Za njih smo se pripremali kao i za sve ostale ekipe, temeljno smo ih analizirali, pa sada samo ostaje da dogovoreno sprovedemo u delo. Gromoglasnim navijanjem, klinci iz Jugovićeve rukometne akademije bili su značajan faktor u najtežim trenucima utakmice s Kolubarom? - Naši navijači nam pružaju veoma značajnu podršku. Istakao bih posebno naše naslednike koji, iako su mladi, prilično su bučni i baš kada treba oni nas navijanjem podignu, daju nam krila. Zato ih pozivam da i ovoga puta dođu u što većem broju i pomognu nam na putu ka novoj pobedi u koju niko ne treba da sumnja - uveren je Šipka. Utakmica Jugović Unimet - Obilić igra se u subotu u 19 časova u kaćkoj dvorani Hram. J. Galić
