Kada se bude završio mandat ove gradske vlasti, Beograd će imati jedan most više, drugi će uveliko da se gradi, a sve će biti spremno za početak izgradnje metroa. Glavni grad će izgledati potpuno drugačije nego četiri godine ranije. I izgledom i duhom.
To je za " Novosti " poručio Dragan Đilas, gradonačelnik Beograda, u razgovoru uoči obeležavanja dve godine otkako je preuzeo rukovođenje prestonicom. Za prvu polovinu mandata kaže:
- Ne bih da dajem ocenu svog rada. Sud o svim političarima najbolje daju građani na izborima. Generalno sam zadovoljan onim što je urađeno u Beogradu. Da nije bilo ekonomske krize, rezultati bi bili i bolji.
Čime se najviše dičite?
- Agencija za investicije imala je tri projekta kada smo došli, a danas 53. Kroz javne nabavke uštedeli smo milione evra. Ne mogu da budem nezadovoljan ako je za 18 prethodnih godina napravljen jedan ili dva vrtića, a mi smo napravili 20 za 18 meseci. Sa započetim velikim infrastrukturnim objektima Beograd je postao najveće gradilište. Ali, lično sam najponosniji što ćemo u novembru dobiti prvu bebu koja će se roditi zahvaljujući tome što Beograd plaća drugi pokušaj vantelesne oplodnje. Jedan život je vredniji od svih mostova.
Gde su neuspesi?
- Nisam zadovoljan stepenom efikasnosti gradske uprave ni stanjem sa psima lutalicama, iako tu imamo evidentne pomake. Ne raduje me ni ekonomska situacija. Jer, kad se ljudima realno smanji plata za 30 odsto za dve godine, onda njima nije dovoljno da gledaju mostove i obdaništa.
Šta biste uradili da nije bilo krize?
- Svake godine izgubimo dva cela mosta preko Ade ciganlije jer nam je budžet manji za 250 miliona evra godišnje nego ranije. To je milijardu evra manje za ceo mandat od četiri godine. Za te pare, ilustracije radi, može da se napravi metro.
Koje ciljeve ste zacrtali za drugu polovinu mandata?
- Pre svega da završimo ono što smo započeli: most na Adi, ulice, škole i obdaništa koje smo započeli. Počeće izgradnja i mosta Zemun Borča, posebno ćemo prionuti na obnovu i proširenje kanalizacione mreže. Očekujem da privedemo kraju pripreme za izgradnju beogradskog metroa.
Hoće li u Srbiji konačno započeto da se i završava?
- Građani gunđaju zbog gužve u Beogradu zbog radova, ali je sigurno da se sada sve završava brže nego pre. Do pre dve godine bilo je nezamislivo da vidite radnike na gradilištu u ponoć. Sada je to normalno. Ne obećavamo previše, ali sve što obećamo, u roku završimo.
Da li će se ispuniti i rokovi izgradnje mosta na Adi ciganliji?
- Zbog poplava dva meseca nije moglo da se radi punim intenzitetom na mostu. Ali, ukoliko se to ne ponovi u narednoj godini, nadoknadićemo zakašnjenje. Biće most u roku završen. To znači da će automobili krenuti preko njega krajem iduće godine. Tada će biti gotove glavne pristupne saobraćajnice. Bulevar patrijarha Pavla, bulevar do Tošinog bunara i tunel ispod Senjaka gradiće se narednih godina.
Kako odgovarate na zamerke da su, umesto grandioznog mosta na Adi, mogla da se podignu dva jeftinija?
- Kada se pogleda cena po kvadratu mosta vidi se da ta " matematika " jednostavno nije tačna. Mogao je most da se gradi na drugom špicu Ade ciganlije, ali je pitanje da li bi se građanima uopšte isplatilo da prelaze na vrh Novog Beograda da bi se potom vraćali u sedište tog dela grada.
Kad će se nazreti obrisi i " kineskog mosta " Zemun Borča?
- Bio bih veoma srećan kada bi taj most bio završen do kraja 2013. godine. Još nemamo iskustva sa kineskim građevinarima. Zakasnili su sa projektom, ali verujemo da će na vreme da završe ono što su obećali.
Koliko će svi ti mostovi da učine život podnošljivijim?
- Znatno ćemo olakšati saobraćaj u glavnom gradu, izbacićemo kamione iz Karađorđeve ulice, koja će za pet godina postati divna, mirna ulica na sto metara od reke. Izmestićemo i autobusku stanicu na Novi Beograd...
Kako teče rekonstrukcija " Gazele "?
- Smatrao sam da treba da se krene u rekonstrukciju tek kad se završi most na Adi. Očigledno je da " Gazela " nije bila u tako lošem stanju kao što su neki pričali. Ipak, zadovoljan sam kako sada teku radovi, prihvaćeni su naši zahtevi, radi se intenzivno, često i tokom noći.
Koliko će ti radovi da parališu saobraćaj u gradu od septembra?
- Videćemo šta će se desiti kad deca u septembru krenu u školu i kad se završe godišnji odmori. Niko sada ne može da da tačnu procenu kako će sve da izgleda.
Plašite li se da će kolaps da dosegne dramatične razmere?
- Dogovor je da se radi do šestog oktobra, a onda da radovi stanu. Ukoliko se tokom septembra pokaže da su tolike posledice da grad ne funkcioniše, postavićemo pontonski most preko Save, a CIP je već uradio projekat. Ponton će najverovatnije biti kod starog železničkog mosta. Neće imati kapacitet pravog mosta, ali će pomoći.
Kad će, konačno, početi izgradnja metroa?
- U septembru očekujemo odluku francuske vlade za donaciju od pet miliona evra. Na osnovu toga će francuske kompanije završiti projekt prve linije metroa. Posle toga ćemo znati cenu, a rešićemo istovremeno i način finansiranja. Početak gradnje očekujem krajem 2012. godine.
Hoće li taj " kamen temeljac " biti politički adut tokom naredne predizborne kampanje?
- Evo, već sada kažem da gradnja neće početi pre izbora 2012. godine. Čak i kad bi mogla da počne, mesec-dva pre izbora, sačekaćemo da izbori prođu. Ljudi moraju da shvate da izgradnja Beograda nije politička i marketinška priča.
Kada će ponovo duž Bulevara kralja Aleksandra osvanuti drvored sa platanima?
- Tender za kupovinu platana je raspisan i očekujemo da se na njega prijave veliki rasadnici. Kupujemo 500 platana, koji će stići na 80 šlepera. Sadnja će početi posle 15. oktobra, zavisno od vremenskih uslova. Bulevar će, za nekoliko meseci, imati svoj definitivni izgled.
Šta je suština akcije " Beogradizacija Beograda " koju ste pokrenuli?
- Beograd ima svoj duh i svoje ljude. Želimo da promovišemo taj duh i šarm koji se možda izgubio u godinama iza nas. Hoćemo bar jedan dan da svako pomogne svom komšiji, da pikavac ne baci na asfalt, da izvede suprugu u bioskop... A onda želimo da to bude deo naše svakodnevice. Izgradnju infrastrukture i mostova mora da prati i izgradnja beogradskog duha.
Ko Vam je uzor od svetskih gradonačelnika?
- Gradonačelnik Čikaga Ričar Dejli. Samo što je on na tom mestu 20 godina, a ja nemam tu ambiciju.
A od bivših gradonačelnika Beograda?
- Mnogo toga smo uradili zahvaljujući prethodnoj vladajućoj koaliciji DS G17 DSS, na čelu sa Nenadom Bogdanovićem. Rezultate je imao i Nebojša Čović i nezaobilazni Branko Pešić. U njegovo vreme je izgrađena " Gazela ", pa su ga kritikovali što je pravio tako preveliki most. A sada kukamo što nije sagradio bar još jednu traku na " Gazeli ". Pešić je shvatio da se most ne pravi za pet već za sto godina.
Kako ocenjujete novi talas nasilja u Beogradu pretučen je Teofil Pančić, policajci su tukli goste kladionice...?
- Još nismo uspeli da se izborimo sa huliganima i divljacima. Oni se kreću po gradu i prebijaju ljude zato što iznose svoje stavove u tekstovima, ili su homoseksualci, ili imaju drugačiju boju kože. Takvima nije mesto u zatvoru mesecima već godinama. Kad ti mladi ljudi budu znali da im zbog prebijanja odmah sledi zatvorska kazna i kad budu upućeni na društveno-koristan rad, prestaće da budu idoli svoje generacije. Nije mi jasno ni zašto još traje istraga protiv policajaca koji su tukli ljude u kladionici kad su svi videli na snimku šta se dogodilo. Beograđani se osećaju sigurno kad vide policajca. Ne smemo dozvoliti da se to promeni zbog nekolicine koji ne zaslužuju da nose uniformu.
Aktivnost vaših prijatelja
