80 godina od upokoljenja dr Arčibalda Rajsa
8. Avgust 2009 - 12:01
U nedelju, 9. avgusta 2009. godine, biće obeleženo 80 godina od upokoljenja istaknutog humaniste i kriminologa dr Rudolfa Arčibalda Rajsa.
Jedan od najznačajnijih kriminologa svoga vremena, dr Rudolf Arčibald Rajs rođen je 8. jula 1875. godine u nemačkoj pokrajini Baden. Posle sticanja osnovnog i srednjeg obrazovanja otišao je u Švajcarsku na studije gde je u svojoj 22. godini, 1898, stekao zvanje doktora hemije. Nakon sticanja doktorata radio je kao asistent na Univerzitetu u Lozani da bi 1906. godine dobio zvanje vanrednog profesora kriminalistike. Dr Rudolf Arčibald Rajs 1909. godine osnovao je institute za tehničku policiju i kriminalistiku na kojima su se školovali studenti različitih nacionalnosti, uključujući tu i one iz Srbije. Na poziv srpske Vlade dr Rajs dolazi u Srbiju u septembru 1914. godine i tu upoznaje holandskog lekara Arijusa van Tinhovena koji je ranije otpočeo istraživanje ratnih zločina nad civilnim stanovništvom. Dr Rajs je svoju anketu saslušanja austrijskih zarobljenika sprovodio odlazeći na lice mesta, otvarajući grobove, pregledajući leševe i ranjenike, ulazeći u kuće i vršeći tehnička ispitivanja. Rezultati ove ankete imali su ogroman efekat u svetu, primoravajući javnost da se suoči sa zločinima vojske Austrougarske monarhije.
Pored svih zanimljivosti, Rajsa je najviše interesovao srpski seljak, vojnik, njegovo držanje u nesreći i pobedi. Fascinantnost srpskog vojnika, njegov mentalitet, duh, uticali su da se dr Rajs trajno veže za Srbiju. Zajedno sa Srpskom vojskom povlačio se preko Albanije. Privrženost istini najviše je ispoljavao svojim ličnim angažovanjem na pomoći srpskim izbeglicama, zbrinjavanjem srpske siročadi u Švajcarskoj, kao i slanjem pomoći stanovništvu okupirane Srbije. Dolaskom na Solunski front, dr Rajs se do te mere srodio sa srpskim bićem da je postao njegov nerazvojni deo. Kasnije je za svoje angažovanje dobio i Medalju za hrabrost koju je zaslužio neumornim obilaženjem trupa, odlaženjem na najopasnija mesta gde je svu pažnju usmeravao na vojnika. Pored svih nagrada i medalja, dr s je uvek isticao da mu je zahvalnost srpskog naroda jedina nagrada za sve što je učinio u njegovim teškim danima. Dr Rajs je na Solunskom frontu proveo vreme od 18. novembra 1916. do 1. novembra 1918. godine kada je oslobođen Beograd. Posle proboja Solunskog fronta 15 septembra 1918. godine, dr Rajs je u svim mestima kroz koja je prolazio obavljao uviđaje o zlodelima u okupiranim područjima i direktno omogućio da se sazna istinu o zločininima. Završetak rata nije značio kraj njegove misije, već je imao obavezu da rezultate svoje ankete o zločinima uobliči u zvanične izveštaje za predstojeće međunarodne mirovne pregovore. Takođe, imao je službu u Ministarsvu unutrašnjih dela gde je osnovao dvogodišnju policijsku školu i direktno upravljao njome. Od oslobođenja Srbije pa do svoje smrti iz privatnih razloga prestao je da daje usluge beogradskoj policiji i takođe odbio ponudu da primi katedru na Univerzitetu u Beogradu. Dr Rudolf Arčibald Rajs bio je i prvi počasni predsednik srpskog, a potom i jugoslovenskog Aerokluba ` ` Naša krila ` `. Predsednik Aerokluba bio je knez Pavle (Karađorđević), a potpredsednik Tadija Sondermajer, ratni pilot i kasniji direktor prve jugoslovenske nacionalne avio-kompanije ` ` Aeroput ` `. Zbog sukoba mišljenja sa tadašnjom vladom, a posebno sa Nikolom Pašićem, neželeći da se izlaže spletkama, dr Rajs je odlučio da se povuče sa javne scene, ali nikad nije izgubio popularnost u narodu. 1928. godine napisao je politički testament, apel " Čujte Srbi " koji je ujedno i dokument o vremenu od 1918. do 1928. godine. Smrt dr Rudolfa Arčibalda Rajsa 8. avgusta 1929. godine bila je neočekivana. Posle verbalnog sukoba sa bivšim ministrom Kapetanovićem, ratnim profiterom koji je rat proveo u inostranstvu, dr Rajs je pao ubijen rečima koje nije mogao da preboli. Dr Rudolf Arčibald Rajs sahranjen je na beogradskom Topčiderskom groblju (parcela 2) dok je njegovo srce, po testamentarnoj želji, pohranjeno u kapeli koja se nalazi u spomeničkom kompleksu na Kajmakčalanu.
Poštovaoci ovog velikog prijatelja srpskog naroda okupiće se na njegovom grobu na Topčiderskom groblju u 11 časova. Po okončanju okupljanja kraj groba dr Rajsa, zvaničnici i prisutni građani obići će obnovljeni spomenik dr Rudolfu Arčibaldu Rajsu u beogradskom Topčiderskom parku. Organizatori komemorativne svečanosti su Sektor za boračko-invalidsku zaštitu Ministarstva rada i socijalne politike i Društvo za negovanje tradicija oslobodilačkih ratova Srbije do 1918. godine.
