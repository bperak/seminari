Kontakt
Poljoprivreda je jedino rešenje za krizu u Srbiji, poručio resorni ministar Saša Dragin, otvarajući Nacionalnu konferenciju " Agrobiznis Srbije - Perspektive razvoja u 2011 ". Rebalansom budžeta treba povećati pomoć poljoprivredi, smatra ministar.
Ministar poljoprivrede, šumarstva i vodoprivrede Saša Dragin rekao je, na otvaranju Nacionalne konferencije Agrobiznis Srbije - Perspektive razvoja u 2011, da poljoprivreda nije generator krize, nego njeno rešenje, u ovom trenutku verovatno jedino za Srbiju
Zakoni podstiču ulaganja
Predsednica Skupštine Srbije Slavica Đukić Dejanović očekuje da će u parlament uskoro stići predlog rebalansa budžeta za ovu godinu i da bi veliki deo sredstava trebalo da bude izdvojen za poljoprivredu.
Vođenjem razvojne, ali socijalno odgovorne politike nećemo dozvoliti da budu ugrožena mala gazdinstva, koja su osnov poljoprivrede u EU ", rekla je Đukić-Dejanović na otvaranju konferencije.
Podsetila je i da je Skupština Srbije tokom ove godine donela 16 zakona iz oblasti poljoprivrede i na taj način doprinela stvaranju pravne sigurnosti za potencijalne investitore.
Predsednica Skupštine je istakla i da ima još prostora za unapređenje zakonske regulative, posebno u sferi sprovođenja reformi i harmonizacije sa zakonodavstvom EU, kao i u jačanju kontrole sprovođenja zakona.
Najbolji pokazatelj da agrarni budžet treba da bude povećan jeste to što se dinar uložen u poljoprivredu državi vraća kao pet, a u slučaju pojedinih poljoprivrednih kultura, čak i deset dinara, rekao je Dragin.
" Poljoprivreda je već iskorišćena razvojna šansa Srbije, što najbolje dokazuju rezultati koje je poljoprivredna proizvodnja postigla u prethodne dve godine ", rekao je ministar.
Srpski agrar je 2009. godine zabeležio izvoz vredan dve milijarde dolara, sa suficitom od 650 miliona dolara.
" Osim vojne industrije, nijedna druga privredna grana ne može se pohvaliti ovakvim rezultatima ", rekao je Dragin, napominjući da je, već u prvoj polovini ove godine, prošlogodišnji izvoz premašen za 25 odsto.
Ministar ističe da je sa ograničenim sredstvima postignuto mnogo, ali, ipak, nedovoljno i da zbog toga, rebalansom budžeta, treba da se povećaju davanja za poljoprivredu.
Pre svega, kako je precizirao, treba pomoći uzgajivačima goveda, odnosno, proizvođačima mleka.
Dobro, ali može još bolje
Dragin je rekao da se može očekivati da do kraja ove godine izvoz od agrara dostigne vrednost od tri milijarde dolara, a suficit možda bude čak i dupliran, u odnosu na prošlu godinu.
" Treba da budemo zadovoljni rezultatima naše poljoprivrede, ali sa druge strane ne možemo biti zadovoljni distribucijom zarade ", rekao je Dragin, ukazujući na značaj udruživanja poljoprivrednika, kako bi zajednički mogli da utiču na državu i otkupljivače.
Ministar je rekao i da bi trebalo intenzivirati poljoprivrednu proizvodnju u Srbiji, jer je cena hrane na svetskom tržištu sve veća. Zbog toga, treba povećati davanja srpskom seljaku, jer će to pomoći prosperitetu države.
" Pamet u glavu - novac na selo, gde znaju kako da od toga naprave još više ", zaključio je Dragin.
Nacionalna konferencija o agrobiznisu Srbije okupila je oko 250 učesnika, a organizator skupa, koji se održava u Narodnoj banci Srbije, jeste Udruženje novinara za poljoprivredu " Agropres ".
