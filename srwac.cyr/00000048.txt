Anksioznost, ako se posmatra njena psihološka strana, predstavlja osećaj koji se najbliže može opisati kao strepnja, teskoba i uznemirenost. Sigurno ste imali ovakva iskustva, leptire u stomaku, pred ili tokom polaganja nekih važnih ispita (prijemni, vozački...) i školskih pismenih i usmenih provera znanja. Sasvim je normalno da osećate uznemirenost u ovim situacijama. Ona vam pomaže da budete mentalno i fizički aktivni, povišenog energetskog tonusa, što sve ume da ima povoljan efekat po vaše rezultate. Zapravo, iako učenici često krive anksioznost za loše ocene na pismenim proverama znanja, to je pre posledica nedovoljne pripremljenosti. 
Kada, međutim, uznemirenost preraste u fizičke, emocionalne i kognitivne teškoće koje redovno imaju značajne negativne efekte na postignuća, to je znak da postoji problem koji se nekako mora rešavati. Ovde ćemo se zadržati na simptomima koji se javljaju tokom pismenih testova (situaciona anksioznost), mada se mnogi od njih javljaju u sličnom obliku i u danima i satima pred samu proveru znanja (anksioznost očekivanja). 
Najčesšći simptom je mentalna blokada, kada vam ništa ne ulazi u, niti izlazi iz mozga. Ne možete da se skoncetrišete i sve vam odvlači pažnju. Nikako da valjano organizujete svoje misli. Ne možete da se setite stvari za koje ste sigurni da ih znate, a setite ih se čim se čas završi. Zabrinuti ste da ćete loše proći i da će svi uraditi bolje od vas. Reči vam izgledaju kao da su bez smisla, čitate iznova i iznova pitanja kako biste ih razumeli, ali stojite u mestu. Neretko se razvija i panika, bilo zbog toga što ne znate odgovore na pitanja, bilo zbog toga što imate utisak da vam vrem curi i da nećete stići da uradite čitav test. Uznemireni ste, nervozni, sumnjate u svoje sposobnosti. 
Tu su i neki fiziološki simptomi: mišići su vam napeti, hvata vas mučnina u stomaku, puls vam je ubrzan, usta su vam suva, imate teškoće sa disanjem, znoje vam se dlanovi. Šanse da se ovo dogodi su veće ukoliko vam se to već i ranije dešavalo. Da biste to predupredili, najpre treba da se potrudite da gradivo što bolje pripremite, tako da možete da pokažete znanje i u stanjima velikog stresa. U danima pre pismenog zadatka možete da uradite još nekoliko trikova koji će vam možda pomoći da smanjite anksioznost: - Razgovarajte o sadržaju i formi testa sa nastavnikom i drugim učenicima - Vežbajte rešavanje zadataka u situacijama što sličnijim samom testu - Naspavajte se dovoljno noć pred test - Izbegavajte razgovor sa učenicima koji nisu dovoljno pripremljeni i koji šire negativne vibracije - Razmišljajte pozitivno o testu, kao o prilici da pokažete koliko ste naučili - Ne učite neposredno pre testa. Opustite se i radite nešto deseto - Pojedite neko sveže voće i povrće jer to smanjuje stres, izbegavajte fabrički obrađenu hranu sa puno soli, šećera, začina 
Tokom testa probajte da se pridržavate sledećih saveta: - Ako možete da birate, sedite na nekom dobro osvetljenom mestu, gde su najmanje šanse da vas ometaju drugi učenici - Imajte sa sobom vode, žvaćite žvaku ako je dozvoljeno i ako vas to opušta - Slobodno postavljajre pitanja odnosno tražite pomoć od nastavnika - Čitajte uputstva pažljivo - Probajte da dobro isplanirate vreme za rad - Ne trčite kroz test, već radite optimalnim tempom, razmišljajte o zadatku pred sobom, idite korak po korak - Ako se zakočite, preskočite to pitanje i idite dalje, najbolje na neko lakše pitanje. Ako je zadatak sa esejskim pitanjima, počnite da odgovarate na bilo koje, to može da okine pojavljivanje odgovora na to i na sva ostala pitanja - Ne paničite kad drugi učenici počnu da predaju svoje radove - Ne razmišljajte o strahu, već o tome šta treba da radite. Ne pokušavajte da iskorenite strah, već ga držite pod kontrolom - Napravite kratku pauzu i uradite vežbe zatezanja i opuštanja mišića u različitim delovima tela, a onda uzmite nekoliko dubokih udisaja zatvorenih očiju - Pokušajte da umirite sebe govoreći sebi nešto poput: Ovaj pismeni nije najvažnija stvar. Biću smiren, opušten. Ja znam ovo, učio sam. - Pokušajte da zamislite neku umirujući scenu (kao da ste kraj mora ili na planini) - Izbegavajte misli o tome kako niste dovoljno pametni, kako ne znate gradivo dovoljno dobro, kako niste sposobni da budete uspešni na testovima. 
Nakon pismenog zadatka se osvrnite unazad i pokušajte da naučite nešto iz tog iskustva. Izlistajte ono što se pokazalo delotvornim u smanjenju anksioznosti i držite se toga ubuduće. Možda to budu sitnice, ali su važni delići budućih uspeha. Ipak, ako i pored svih pokušaka i dalje imate probleme koji vam značajno onemogućavaju da pokažete svoje znanje, razgovarajte sa nastavnicima i upoznajte ih sa svojim problemom. Možda će biti u mogućnosti da procene vaše znanje i na neke druge načine. 
