Delegacija OEBSa koju je predvodio šef misije u našoj zemlji ambasador Dimitros Kipreos, posetila je juče Petrovac na Mlavi i susrela se sa najvišim zvaničnicima ove opštine i Vlaškog nacionalnog saveta. U zgradi SO goste su dočekali predsednik opštine i predsednik Vlaškog nacionalnog saveta Radiša Dragojević, narodni poslanik i potpresednik Vlaškog nacionalnog saveta Miletić Mihajlović zajedno sa drugim funkcionerima ove opštine i Vlaškog nacionalnog saveta. Gostima je dobrodošlicu poželeo predsednik Radiša Dragojević, i upoznao ih sa elementima nacionalnih prava Vlaške nacionalne manjine, koji se u skladu sa Ustavom Srbije ostvaruju, kako je naglasio.
Narodni poslanik Miletić Mihajlović je pored dobrodošlice gostima, istakao i pravo svih građana Srbije da se bez ikakve prisile izjasne kojoj naciji pripadaju, i posebno potencirao da niko nema pravo, pa ni država Rumunija da prisiljava Vlade da se izjasne kao Rumuni. Šef misije OEBSa njegova ekselencija, amasador Dimitros Kipreos je u obraćanju prisutnima i medijima, rekao pored ostalog da je glavni cilj ove posete upoznavanje Misije OEBSa sa stvarnim stanjem u oblasti ostvarenje ljudskih prava u ovom delu Srbije, i takođe zahvalio se domaćinima na izuzetnom prijemu.
Delegacija OEBSa obišla je potom Radio Petrovac gde se upoznala sa programskom šemom RP, posebno sa programom na Vlaškom jeziku. Posetom je obuhvaćen i Kulturno prosvetni centar, odnosno sedište Vlaškog nacionalnog saveta gde se razgovaralo o sadržajima kojima se zadovoljavaju potrebe iz oblasti kulture, građana ove opštine kao i manjinskih prava Vlaške nacionalne manjine.
Promocija Dveri Pokret za život Srbije održana je juče u Ranovcu ispred tamošnjeg Doma kulture. Ispred starešinstva Dveri prisutnima se obratio član Upravnog odbora Boško Obradović. Inače, predstavnici pokreta Dveri predali su RIK - u izbornu listu Dveri za život Srbije koja je podržana potpisima 15.351 građanina. Pokret Dveri koji se prvi put kandiduje za učešće na izborima nastupiće kao grupa građana a na listi ima 230 kandidata za poslanike.
Tradicionalno, na predstojećem Prolećnom festivalu zdravlja koji danas počinje u Beogradu u Domu vojske Srbije predstaviće se i opština Petrovac na Mlavi. U organizaciji Agrarnog fonda i opštinske Turističke organizacije, a pod pokroviteljstvom lokalne samouprave, zdrave stilove života sa ovog područja promovisaće medari i proizvođači etno hrane, kao i najmlađi fudbaleri Škole fudbala FK Sloga. U organizaciji Agrarnog fonda, na festivalu će u petak biti organizovana i tribina posvećena lekovitim svojstvima meda sa ovih prostora o čemu će govoriti stručnjaci sa Poljoprivrednog fakulteta, iz Privredne komore Srbije, kao i pčelari iz ovog kraja, iza čega će deo programa biti posvećen i mladim fudbalerima Sloge, istakao je za naš program direktor Agrarnog fonda Radovan Davidov. Direktorka petrovačke Narodne biblioteke Đura Jakšić Danijela Božičković-Radulović u subotu će na Festivalu zdravlja u Beogradu predvoditi grupu entuzijasta koji će se posetiocima predstaviti prigodnim scenskim perfomansom pod nazivom Ispod površine.
U KPC u toku su završne pripreme pred početak opštinske manifestacije Takmičenje sela 2012. Novu takmičarsku sezonu sutra otvara Zabrđe gde će se ujedno održati i završna svečanost opštinskog takmičenja sela za 2011. godinu u kojoj je ova mesna zajednica proglašena pobednikom. Smotra se 6. aprila nastavlja u Kamenovu, 7. aprila u Starčevu, 8. u Ćovdinu, 14. u Dubočkoj i 15. aprila u Melnici. Takođe u subotu, 31. marta, u petrovačkom DK održaće se tradicionalna manifestacija Opštinskog takmičenja recitatora na kojoj će učešće uzeti učenici iz svih osnovnih škola sa područja petrovačke opštine, kao i SŠ Mladost.
Fudbaleri petrovačke Sloge utakmicu 18. kola srpske lige Zapad igraju u Petrovcu, u subotu od 15 časova sa Jasenicom 1911 iz Smederevske Palanke, a Borac iz V. Laola 18. kolo zonske lige Dunav igra u gostima protiv Šumadinca iz Brzana. Utakmica se igra u nedelju od 15 časova. U međuopštinskoj ligi Mlava petrovački Trgovački u 15. kolu na svom terenu igra protiv Krilaša iz Ćovdina. Početak utakmice u 15 časova.
U Petrovcu se sutra u okviru Druge rukometne lige Centar igra lokalni derbi. Sastaće se rukometašice Sloge i Žork a. Utakmica se igra u Sportskoj hali od 19 časova.
