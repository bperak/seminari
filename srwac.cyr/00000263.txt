Da se Hristos useli vjerom u srca vaša (Efes. 3, 17).
Nema Hrista onaj ko Ga ima samo na jeziku. Niti ima Hrista onaj ko Ga ima samo na hartiji. Niti Ga ima onaj ko Ga ima samo na zidu. Niti Ga pak ima onaj ko Ga ima samo u muzeju prošlosti. Onaj Ga u istini ima ko Ga ima u srcu. Jer je Hristos ljubav, a presto ljubavi je srce. Ako ti je Hristos u srcu, onda ti je On Bog. Ako li ti je On samo na jeziku, ili na hartiji, ili na zidu, ili u muzeju prošlosti, pa ma Ga ti i nazivao Bogom, On je igračka za tebe. Čuvaj se tada, o čoveče, jer se niko ne može nekažnjeno igrati s Bogom. Srce je prividno tesan organ, no u njega se može useliti Bog. I kad se u njega useli Bog, ono je napunjeno i prepunjeno, i ništa više u nj ne može stati. Ako li se pak u njega useli sav svet, bez Boga, ono ostaje prazno. Braćo, neka se Hristos, vaskrsli i živi Gospod, useli verom u srca vaša, i srca vaša biće napunjena i prepunjena. No On se ne može drukčije useliti u srca vaša do verom vašom. Ako li vere nemate, Hristos će ostati samo na jeziku vašem, ili na hartiji, ili na zidu, ili u muzeju prošlosti. Kakva vam je korist od toga? Kakva vam je korist držati život na jeziku a smrt u srcu? Jer ako držite svet u srcu a Hrista na jeziku, držite smrt u srcu a život na jeziku. Ne pomaže žednom voda na jeziku. Spustite živoga Hrista u srce, i napojićete se istinski, i osetićete slast neiskazanu. O vaskrsli Gospode, očisti srce naše od smrtonosnih gostiju u njemu, i Ti se useli u njega. Da bi živi bili i Tebe proslavili. Tebi slava i hvala vavek. Amin.
