Srpsko barokno pesništvo u tri talasa tokom XVII i naročito XVIII veka donosi novine u književne običaje onoga vremena: najpre u prelaznom periodu, koji se kao barokni medievalizam iskazuje u oblicima gde se prepliće staro i novo, potom u samom baroknom i najzad u rokajnom svom sloju.
Barokni medievalizam karakterističan j e za sve one pesnike koji se teško opredeljuju za silabički rimovani stih, novinu koja dolazi iz poljske i ukrajinske književnosti. Oni se najradije drže formalnih obeležja starog srpskog pesništva (IH-HVI veka) koje nema izražen stih u današnjem značenju reči i nema rimu, nego se iskazuje u obliku bliskom retoričnom himničnom crkvenom pesništvu i biblijskim versetima. Barok je u ovu poeziju tokom XVII i XVIII veka prodirao na različite i veoma specifične načine. U prozi karakteristično je da se manirizam XV veka obnavlja sa novom snagom u stilskim naporima grofa Đorđa Brankovića, koji na granici XVII i XVIII veka dobijaju baroknu boju, ili u pismima svetogorskih monaha Dubrovačkoj republici iz XVII stoleća, koja se oslanjaju na drevni maniristički postupak vizantijske i srpske književnosti, pa tako čine stilski adekvatne pandane baroknim pismima koja iz Dubrovnika stižu na Svetu goru. U pesništvu barokni medievalizam obeležava čitave oblasti gde se staro dodiruje s novim i gde u pograničnim zonama srpska književnost dolazi u dodir s drugim književnostima. U Podunavlju srpska književnost je u stalnom dodiru sa austrijskim i mađarskim barokom, u Crnu Goru barok je prodirao preko Dubrovnika i Boke, u Srbiju sa različitih strana: italijanski i ruski barok preko Svete gore, poljski barok preko Kijeva, a domaći barok preko Dubrovnika, Dalmacije i severne Hrvatske. Pesnici baroknog medievalizma posedovali su u svojoj drevnoj osećajnosti neke osobine na koje se mogao lako nadovezati i nakalemiti barokni ukus. Zajedničke crte sa nastupajućim baroknim stilom oni su nalazili u naklonosti za snažan religiozni izraz prožet ljubavlju nepatvorenom i gotovo ovosvetskom, kao što je slučaj kod Arsenija IV Jovanovića Šakabente, kada ostavlja svoj antologijski Zapis u srebru čudotvorne ikone:
Nedostojan sin jesam carice nebesna, tebi, po bogootkrovenju učenika sina tvojega i Boga, u sunce odeveni lik, ukrašen čudodejstvija srebrom ili zlatom, odenuti, i ovaj, sveta ovoga bogatstvom mnome načinjen venac, tebi, vencem od dvanaest zvezda ovenčanoj, položiti na glavu. No ti, koja si u svim tvarima, nebesnim i zemnim, moje ka Tebi i tobom k liku tvome u čudu ovom živome, tople vere usrđe i čiste ne prezri; pored svih, od ovog sveta tebe ljubećeg, utvari bogatih, što se za tebe satvoriti mogu, primiti može te i moja. 1
[ 1 Tekst se navodi u današnjoj jezičkoj verziji. ]
Ukus nove epohe ogleda se kod ovih pesnika baroknog medievalizma i u traženju zajedničkog imenitelja sa novim baroknim stilom u oblasti drugih naklonosti na formalnom i sadržinskom planu, kao što su interesovanje za razuđenost izraza, za metaforičnost, za strasnu religioznost, za opsesije koje su im nametale misli o prolaznosti i smrti, za alegoričnost i hermetičnost, za manirističke postupke i druge crte u nizu složenih osobina baroka. Senzualnost zamenjivana grčem savesti, ekstremi misticizma i racionalizam, fanatičan entuzijazam neporočnosti, koji se može danas smatrati izopačenim oblikom seksualnosti, sve su to dileme na koje je bio osuđen i srpski pesnik. Njegov pesnički repertoar, međutim, nije bio uslovljen samo umetničkim preokupacijama napregnutog vremena i jednog nemirnog podneblja, nestabilnih turskih granica, festunga i opsada, gde su zajedno morali ići i išli su uspeh i smrt, radost i patnja, raskoš i beda. Atmosfera opšte prolaznosti i nestalnosti, motivi varljive sreće i okrutne, neumoljive i neumitne smrti isto su toliko nasleđeni književni klišei, koliko i aktuelni problemi vremena i stila koji vladaju Evropom u XVII i XVIII veku.
Metafora kao " kolo sreće ", koja se javlja kod Gundulića u zrelom dubrovačkom baroku, ponavlja se 1682. i kod pesnika i mitropolita Mihaila, vezanog za severna središta, za Smederevo i Žiču, za Beograd i Požarevac. Istu temu kola sreće imaju i drugi pesnici baroknog medievalizma, kao Vasilije Petrović Njegoš, ili Gavril Stefanović Venclović. U istoj eposi javlja se i nova popularnost drevne " pesme smrti ", koja se u srednjem veku prevodi s grčkog a u XVI stoleću s latinskog, da u baroknim vremenima dođe do prerade pesme smrti u novom stilu. Ovoj temi plaćaju dug anonimni i drugi pesnici kao Kiprijan Račanin, ili Gavril Stefanović Venclović, koji svoje čitaoce vodi u jednu " šetnju po groblju " punu retoričnih pitanja koja udaraju pravo u barokni nerv čoveka ranog XVIII veka ali evociraju i ono što se danas zove " barokna gotika ":
I možete li po kostiju proznati tko je bio car, kralj, princ? Vrlo razgledajte grozljivi zgled, telesnoga stasa zglavke, te kažite, koji je bio koji junak, vojak, vojvoda li, prosjak, il mu na glasu kmet, i vrli boljarin bogat? Koji li je pak grbavi starac i frišak mladić bio; grub, hubav li, kršten, nekršten li, koga li je koji roda i plemena? Nije li sve jedno zemlja i prah Koščine ka kamenje valjaju se...
Venclovićeva omiljena metafora " crni bivo u srcu " otvara novu temu, tako tipičnu za raskol u duši baroknog čoveka. Jevtimijeva atoska pričesna molitva inspirisana Metafrastom, u 1642. godini daje sliku čoveka razapetog između svetlih i tamnih strana svoje prirode, mešanje pobožnosti i senzualnosti javlja se kod Venclovića u Himni bogorodičnim sisama, ili kod Nenadića u Veronikinom apostrofu ubrusu sa Hristovim likom. Kod pesnika baroknog medievalizma može se nazreti, pored ovih sadržinskih i tematskih okvira bliskih baroknom ukusu i barokizacija druge vrste, na formalnom planu.
Susret dve manirističke škole, jedne drevne vizantijske, koja traje u krilu stare srpske književnosti i druge, nove barokne, odigrava se upravo u ovom trenutku i na tlu srpske poezije XVII i XVIII veka. Kićeni stil stare srpske književnosti poznat kao " pletenije sloves ", koji se može pratiti sve do Kantakuzina u XV stoleću, ponovo dobija snagu i izranja na površinu u Venclovićevim spisima, gde dobija baroknu boju uslovljenu verovatno ukrajinskim ili poljskim predlošcima, a može se uporediti i sa Brankovićem. Jedan drugi oblik stare srpske književnosti, pesnička zagonetka, u baroknim vremenima dobija kod Gavrila Trojičanina i drugih pisaca XVII veka hermetičan oblik, zagonetka se spasava od odgonetljaja, imena pisaca se kriju ispisana tajnom azbukom, tako da se čitalac nalazi u pravom lavirintu, iz kojega pisac smatra da ga nije potrebno spasavati.
Naporedo sa ovakvim prodorima baroka u pesnički svet koji se drži srednjovekovlja, javlja se i tematski paralelizam u pesmama pisanim različitim prosedeima i različitim versifikacijskim postupcima. Tako se teme kao: " unutrašnji zamak ", " varljiva sreća ", " jaukanje grešnika iz pakla ", " mrtvački ples ", ili pak pesničke vrste, kao pisarske molitve, lamenti nad propašću carevina ili gradova, nad propašću Srbije i Beograda, javljaju u oba oblika: u nevezanom slogu starog srpskog pesništva i u silabičkom baroknom stihu s rimom. Tako su se i pohvale srpskim vladarima i svetiteljima počele pevati pored drevnih liturgijskih formi i u poljskom trinaestercu.
Ponekad javljaju se i otpori novim pesničkim oblicima, novoj versifikaciji, pa srpska književnost zapada u nešto što bi se moglo nazvati Ptolemejevim petljama. Himna proleću, poznata iz rukopisnih zbornika srpskih i hrvatskih, pisana u rimovanim strofama, kod Venclovića zaodeva se u drevnu liturgijsku formu njegovog retoričkog pesništva. Nepoznati Vrdničanin peraštanski oratorijum o boju na Kosovu, pisan u stihu, prenosi u prozu, itd.
Jedna opšta kriza poezije i dezintegracija senzibiliteta javljaju se u trenutku kada srpsko pesništvo počinje da boluje prelaz iz krila jedne, vizantijske u krilo druge, zapadnoevropske, barokom u tom trenutku zahvaćene civilizacije. Najbolji pesnici baroknog medievalizma, kao Gavril Stefanović Venclović (oko 1680 - 1749), Kiprijan Račanin (druga polovina XVII početak XVIII veka), Arsenije III Čarnojević (oko 1633 - 1706), Arsenije IV Jovanović Šakabenta (1698 - 1748) i drugi, jedva da se mogu prepoznati ako se odluče na " poljske virše ", ako pređu u novi stil i počnu stvarati silabičko pesništvo s rimom. Ako se uporedi njihova poezija u tradicionalnom nevezanom slogu sa njihovom poezijom u stihu s rimom, videće se kako se njihov poetski repertoar reducira, kako samo nekoliko osećanja i tema dobijaju pravo građanstva u novom svetu poezije, okrenutom formalnim preokupacijama još neosvojenog pomodnog izraza
U jednom novom dekoru, u sredini obeleženoj novim baroknim građevinama, raskošnim odevnim predmetima i enterijerima opremljenim sa novim baroknim ukusom od slike i gravire do knjige i ilustracije uz knjigu, niče i srpsko pesništvo zrelog baroka vezano za rimovani silabički stih sa nepokretnim odmorom. Najpre dosta kolebljivi jedanaesterci i dvanaesterci počinju prodirati u pesničko delo Gavrila Trojičanina, Kiprijana Račanina, Nikanora Meletijevića i Venclovića, kao što ih ima i preuzetih iz ruskih izvora (Partenije Pavlović), dok Konstantin Studenički sredinom XVIII veka piše zbirku duhovnih pesama pod naslovom Stihi na arhijerejskaja znamenija. Dvanaestercima se služe Orfelin (koji u Magazinu 1768. preštampava ruske dvanaesterce), ali u svom Gorestnom plaču (1761) stih lomi na pola. Dvostruko rimovani dvanaesterac javlja se u Boki pod uticajem Dubrovnika i njegovog baroknog pesništva i to kako u epskom, tako i u lirskom i dramskom pesništvu Crne Gore. Zdravice nepoznatih bokeljskih pesnika, Zmajevićevo pesničko delo, pesme Vicka Bolice i mnogi drugi pesnički sastavi pisani su ovim stihom, a on je odjeknuo i daleko na Severu u srpskoj književnosti Podunavlja, gde ga nepoznati zapisivač unosi početkom XVIII veka u svoju rukopisnu zbirku kasnije nazvanu Erlangenski zbornik. U istom zborniku javlja se i nerimovani dvanaesterac, poreklom iz narodnog pesništva, koji čini lakšim prihvatanje primorskog oblika dvostruko rimovanoga dvanaesterca.
Ipak, osnovni stih srpskog baroknog pesništva, stih koji je obezbedio prihvatanje rime i uvođenje silabizma u srpsku poeziju, došao je u srpsku književnost sa druge strane, iz Poljske preko Ukrajine pod nazivom " virš ". To je takozvani " slovenski heksametar " ili poljski trinaesterac, silabički stih sa odmorom posle sedmog sloga:
Ovakvi stihovi, veoma moderni za svoje vreme, javljaju se ovde kod Jovana Rajića u plaču Srbije nad propalom slavom i nesrećom svog naroda pod utiskom čitanja jednog stranog pesnika, Emanuila Kozačinskog, koji je radio u srpskoj sredini. Doista, mora se istaći da je javljanje poljskog trinaesterca u srpskoj sredini i u srpskom pesništvu baroka u početku bilo uslovljeno mnogim stranim uzorima i podsticajima. Prvi put, koliko nam je poznato još iz istraživanja Pavla Popovića, ovaj stih se javlja u srpskoj književnosti sredinom XVII veka, u Pentikostaru štampanom u Trgovištu u Vlaškoj 1649. godine po naređenju srpske princeze i pesnikinje Jelene Basarabe. Pesma tako objavljena u poljskim trinaestercima bila je i posvećena Jeleni Basarabi, a nosila je naziv Epigramma. U poljskim trinaestercima otada se srpsko pesništvo iskazivalo sve češće. Posebno je velik broj pesama u ovome stihu čitan i prepisivan u školskim udžbenicima retorike i poetike ruske provenijencije, koji su u srpsku sredinu počeli dospevati oko 1730. godine sa ruskim učiteljima na području Beograda i karlovačke mitropolije.
U zborniku nepoznatog karlovačkog magistra iz 1734. godine ima 26 pesama u poljskim trinaestercima, u Notingemskom rukopisu (oko 1729) i u varijanti tog rukopisa u Novom Sadu, broj pesama u poljskim trinaestercima još je mnogo veći, gotovo je čitav taj rukopis jedna obimna zbirka baroknog pesništva, prošarana ponegde stihovima koji najavljuju klasicizam (Sapfina strofa). Mada je Notingemski rukopis poetika preuzeta iz ruskih izvora, pa i pesme u njemu pripadaju ruskoj i ukrajinskoj književnosti, on je bio u upotrebi po srpsko-latinskim školama, s tom namenom je prepisan i tu je korišćen, pa se mora računati s njegovim uticajem na srpsko pesništvo i njegova uloga kao i uloga sličnih priručnika na usvajanje poljskog trinaesterca u srpskoj književnosti ne može se mimoići.
Posle 1750. godine neki Dragojević potpisao je delo Zrcalo nauke sastavljeno u poljskim trinaestercima i u prozi. Autor je koristio jedno od izdanja Apoftegmate i besede S. Polockog, od kojih je jedna poslužila kao tema za dužu pesmu. Izreke poređane azbučnim redom uglavnom su iz antičkih izvora. Tako delo svojom poezijom pripada baroku, a svojim izrekama dobija klasicističku boju.
Ruski pesnik i značajan poslenik u srpskoj književnosti Emanuilo Kozačinski (rođ. oko 1700) u svojim pesmama i u svojoj tragikomediji o srpskom vladaru Urošu V služio se ovim stihom, i preneo ga kao nastavnik srpskih škola svojim učenicima. Potom će taj stih prihvatiti iz udžbenika, sa putovanja u Ukrajinu, u Kijev, i pod uticajem Kozačinskog i drugih ruskih učitelja u srpskoj sredini mnogi srpski pesnici baroka, podvrgavajući srpski jezik za njega skoro novoj disciplini rime. Pavao Nenadović mlađi, Venclović, Hristofor Žefarović (? - 1753), Zaharija Orfelin (1726 - 1785), Sinesije Živanović (1711 - 1768), Jovan Rajić (1726 - 1801) i mnogi anonimni pesnici negovali su ovaj stih, tako daje u poljskim trinaestercima bila ispevana svakako u XVIII veku već himna svetome Savi, a Sterija je u klasicizmu preuzeo ovaj stih suprotstavljajući ga antičkim pesničkim formama, dok je Dositej Žefarovićeve trinaesterce iz Stematografcje (1741) pamtio celoga života.
Pošto je poljski trinaesterac ponekad karakterisan i kao poljska adaptacija aleksandrinca, dakle dvanaesteračkog stiha, onda bi se i interesovanje za poljski trinaesterac u srpskom baroknom pesništvu moglo uvrstiti u one naporedne pokušaje da se dvanaesterački stih usvoji u krilu srpskog baroknog pesništva.
Na drugoj strani ovog interesovanja za dvanaesterac i trinaesterac, stoji interes u srpskom pesništvu za osmerac kao stih i kao polustih. Nasleđen iz srednjovekovnog srpskog pesništva (pesma smrti Az danas umiraju... ispevana je u osmercima), ovaj stih u baroknim vremenima biva široko prihvaćen. Visarion Pavlović (kraj XVII v. - 1756), Sinesije Živanović, Jovan Georgijević (poč. XVIII v. 1773), Nikanor Meletijević, Rajić, Orfelin i drugi pesnici imaju pesama u ovom stihu, ali se on javlja i u ruskim izvorima njihovim. Osmerac kao polustih s rimom ima Vasilije Petrović Njegoš (1709 - 1766) u svojoj poeziji, a osmerci Ivana Antuna Nenadića, bokeljskog pesnika iz sredine XVIII veka, vode u pravoj liniji do Njegoša u Svobodijadi.
Uloga osmerca veoma je važna i u stvaranju dužih stihova, trinaesteraca (8 5) i četrnaesteraca (8 6). U Erlangenskom rukopisu, u usmenom pesništvu, kod Rajića, u latinskim i drugim stihovima u upotrebi po školama u ono vreme, i u ruskim uzorima javljaju se ovi stihovi kao što se rimovani trinaesterac (8 5) javlja i u Peraškoj svadbenoj pesni Zmajevićevog rukopisa, ili u poeziji I. A. Nenadovića. U XVII veku još, u pesništvu Boke takav rimovani trinaesterac postao je stih epa (Ivan Krušala). Osmerac kao stih i kao polustih ima, dakle, veoma složeno poreklo i nastaje u srpskoj umetničkoj književnosti pod nizom raznorodnih podsticaja (usmena lirika, srpsko srednjovekovno pesništvo, hrvatske pobožne pesme, ukrajinska i ruska barokna poezija, dubrovačka barokna epika i lirika, i najzad, latinski školski obrasci). Ovladavši ovim lapidarnim silabičkim stihom i imajući naporedo s njime dve verzije aleksandrinca (dvanaesterac i poljski trinaesterac) srpsko pisano pesništvo osvojilo je u stvari novo sredstvo pesničkog izražavanja, ceo jedan novi (silabički) sistem versifikacije, koji je sudbonosno promenio i njegove sadržinske tokove. Na mostovima između aleksandrinca i osmerca, i u okviru njihovih raspona, izgrađena je čitava srpska barokna poezija.
Žanrovska obnova srpskog pesništva u vreme baroka omogućena je novim uzorima i napuštanjem sistema žanrova stare srpske književnosti. Panegirik i svečana dedikacija književnih dela spadaju među najčešće negovane vrste ovog novog stila. Neguju ih pesnici kao Živo Bolica, Tripo Skura, Nikola Burović, Franjo Morandi, Stjepan Marović, jeromonah Stefan, Kozačinski, Pavao Nenadović mlađi, I. A. Nenadić, Orfelin, Jovan Georgijević, Rajić i drugi. Lamenti, tako tipični za barokno pesništvo uopšte, imaju posebno mesto u pesništvu srpskog baroka. Zmajević plače nad srušenim Dubrovnikom, Kozačinski u svojoj tragedokomediji ima plač Srbije nad svojom sudbinom, na taj plač se nadovezuju Orfelin, koji daje Plač Serbiji (1761), i Rajić sa stihovima Serbljija razgrabljena i opustošena ridajet...
Pored panegirika pisanih u slavu Nemanje i njegovog doma (Žefarović), u slavu srpskih svetitelja (Sinesije Živanović), ili u slavu ličnosti novije istorije (Kozačinski sa pozdravnom pesmom Vićentiju Jovanoviću, ili Orfelin sa istom takvom pesmom Mojseju Putniku), javlja se i niz pesničkih pohvala u slavu srpskih i drugih susednih zemalja, koje čine neku vrstu patriotskog pesništva. Tako je Andrija Zmajević (1624 - 1694) opevao nemanjićke dvorove na ostrvu pred Perastom, Dubrovnik, Bosnu i Hercegovinu, Rajić Beograd pod opsadom, anonimni pesnici Boku, Stefan Zurković Srem, a Žefarović je u Stematografiji 1741. dao stihovane pohvale čitavog Dušanovog carstva, uključujući i druge krajeve sve do Hrvatske kao pesničke devize uz grbove. Sinesije Živanović opevao je jednu eparhiju, katalogizujući njena mesta u stihu, Visarion Pavlović pevao je u pohvalu sarajevske crkve, a Vasilije Petrović Njegoš opevao je Crnu Goru i njene spomenike plačući nad turskom opasnošću i propalom slavom. Nadgrobni zapisi u poljskom trinaestercu javljaju se kod Kozačinskog, prigodno pesništvo negovali su skoro svi barokni pesnici (Rajić, Nenadić, anonimni Bokelji XVII veka), a lirika dobija prve impulse u srpskom modernom pesništvu upravo u ovim vremenima i pod uticajem sa primorja.
Grafički i zvučni eksperiment pesnika srpskog baroka igrao je posebno važnu ulogu. Carmina figurata, postupak primenjen i u srpskom pesništvu XVII i XVIII veka, ide za time da likovno (grafičko) znakovlje doprinese utisku koji ostavlja pesma na čitaoca. Uz smisaoni i zvukovni javlja se i likovni korelat, što dovodi do osložnjavanja semiotskog efekta. Pesme se u to vreme počinju ispisivati i izdavati kao posebne grafičke celine ukrašene ornamentima i gravirom. Epigramma posvećena Jeleni Basarabi iz 1649. godine nosi kneginjin grb i uokvirena je verižicom od krinova, a oko grba je njena deviza. Pesme se otiskuju u malim knjižicama zasebno, ili kao legende uz bakrorezne listove. Pesnici su u baroku i crtači i graveri i arhitekti (Zmajević, Žefarović, Orfelin). Stematografija (1741) Žefarovićeva u stvari je zbirka stihova, iako deluje kao raskošni album gravira i heraldike. Ona nosi posvetnu pesmu patrijarhu Arseniju IV Jovanoviću, 56 poetskih medaljona uz grbove i završnu pesmu u vidu pohvale Žefaroviću od Pavla Nenadovića mlađeg. Orfelinov Pozdrav Mojseju Putniku (1757) raskošno je iluminisan album sa nizom kaligrafski ispisanih pesama umetnutih u okvirnu himnu i povezanih akrostihom. Akrostih, koji postaje omiljen u srpskom baroku, javlja se već kod Kozačinskog u Privjetstviju Vićentiju Jovanoviću; akrostih se javlja potom kod Visariona Pavlovića ili kod Orfelina da otkrije ime onoga kome je pesma posvećena ili ime pisca. Pavle Nenadović i Orfelin vezuju refrene svojih pesama u zasebne celine koje nose poruku ako se refreni čitaju, a pesme preskoče. Magični kvadrati, kao onaj Žefarovićev ili Orfelinov, gde se imena patrona i mecena mogu čitati od središta u svim pravcima, trajaće kao moda sve do klasicizma i Sterije. Posebno mesto u grafičkom eksperimentu srpskih baroknih pesnika imala je paronomasija. Gavrilo Trojičanin (ili neki drugi pesnik, nama nepoznat), u XVII veku po svojim rukopisnim delima ostavio je stihove i druge tekstove ispisane u neobičnim figurama: u obliku puža, kapije ili u obliku pojedinih slova za čije ispisivanje je korišćen čitav niz stihova. Orfelin u Pozdravu Mojseju Putniku daje verižni preplet izrađen od sitno ispisanih stihova, gde se krije pesnikov potpis. Na drugom mestu himnu svom meceni Orfelin ispisuje u obliku verižnog prepleta koji prikazuje srce. Tako na plaštu koji pridržavaju dva anđela u Orfelinovoj knjizi pulsira srce, čiji je krvotok poezija, jer splet saobraćajnica što vode do srca u stvari su stihovi. U Kaligrafiji (1759) Orfelin daje oreol sačinjen od stihova koji se čitaju i s leva u desno i s desna u levo.
Orfelin u Omologiji (1758) koristi jedan drevni maniristički postupak ostvarujući trostruku pesmu. Stihovi su tu raspoređeni u vidu trougla dva jedan do drugog sa malim odmorom između, a treći ispod njih na sredini. Poput pesama nizozemskog pesnika Henrika van Feldeke (van Veldeke, oko 1145 - 1200) Orfelin ovde u jednu pesmu stapa tri: prva se čita ako se pesma shvati kao celina, druga i treća pesma se dobija ako se celina po vertikali podeli na dve uzdužne polovine, pri čemu se srednji stihovi čitaju i uz prvu i uz drugu uzdužnu polovinu pesme. Evo kako zvuče te uzdužne polovine Orfelinove posvetne pesme iz Omologije, koja je neka vrsta molitve za slobodu:
Akustička traganja, karakteristična za staru srpsku književnost, javljaju se i u baroknom pesništvu kod Venclovića u silabičkim dvanaestercima, Sinesije Živanović čitave strofe ispunjava stihovima načinjenim isključivo od imena mesta iz okoline Arada, a barok u Boki (Nenadić) sa igrom eha koji menja i dopunjava stih, ponavlja se i na severu, kod Rajića u spevu Boj zmaja sa orlovi (1791). Tehnika akrostiha i paronomasije preživeće barok i ostaće u nasleđe klasicizmu. Po klasicističkim udžbenicima poetike i retorike biće još uvek korišćene neobične figure sastavljene od stihova (carmina figurata), slikana poezija ili magični kvadrati, iako će tada već biti smešno što Rajić u svojoj pozno izdatoj istoriji ostavlja poruku skrivenu u neku vrstu akrostiha.
Posebno mesto u pesništvu baroka ima ep. U književnosti Crne Gore on je obilatiji nego u srpskoj književnosti Podunavlja. Naročito snažan zamah dobija epsko pesništvo baroka u Kotoru.
Oko peraškog boja protiv Turaka 1654. godine ciklizira se jezgro više epskih dela Nastaje tim povodom jedna narodna pesma, jedan spev o tom boju piše Andrija Zmajević (1628 - 1694), a istoj temi posvećuje svoj ep peraštanski opat Ivan Kruštala. Pod utiskom velikog potresa koji je razorio Dubrovnik 1667, Zmajević je ispevao dužu poemu Slovinska dubrava. Pobožni spev posebno je negovan u baroknoj književnosti Crne Gore. Ivo Bolica 1660. na italijanskom piše spev o životu zaštitnika Kotora sv. Trifuna, Vicko Bolica, Vicko Dudan i Dominik Cecić (Dinko Zečić) sastavljaju spevove o životu i čudima blažene Ozane, pastirice iz crnogorskih brda, koja se iz pravoslavnog sela Komana spustila u Boku da postane svetica zapadnog hrišćanstva. Religiozni ep održao se u Boki veoma dugo; na međi XVIII i XIX veka Marko Ivanović, pesnik iz Dobrote, ispevaće inspirisan Palmotićem svoj pobožni ep u šest odeljaka pod naslovom Spjevanje otkupljenja svijeta. Herojsku epiku u XVIII veku neguju Krsto Mazarović, Ivan Antun Nenadić i Orfelin, koji u Veneciji 1765. objavljuje svoju " istoričesku pesmu " o boju na Kosovu. Jovan Čarnojević (umro 1759), pitomac Jana Tomke Saskog, u Jeni 1740. objavljuje na latinskom sastavljen spev De bello Panonico libri VI, a Jovan Rajić daje istorijski ep Boj zmaja sa orlovi (Beč 1791) povodom sukoba hrišćanskih sila (Rusije i Austrije) sa Turskom (1787 - 1791). Zaharija Orfelin opredeljuje se i za kratku epsko-lirsku formu u svojoj Odi na vospominanije vtorago Hristova prišestvija (1760), koja nosi makabrističku atmosferu.
U zaključku moglo bi se reći da je srpski pesnik baroka morao naučiti da svoja iskustva organizuje u okvirima jezičkog prostora zatvorenog rimom, nepokretljivim odmorom, brojem slogova i kupletom. Njegove strukturalno-muzičke preokupacije, nasleđene iz poetike srednjovekovne književnosti, postale su neupotrebljive. Sa suštinskih elemenata poezije težište je preneto na formalne i rezultati koji su u početku postizani nisu bili u srazmeri sa onim što je žrtvovano, sa uloženim trudom i sa značajem koji je imalo ovakvo uključivanje jednog drevnog pesništva sa područja vizantijske civilizacije u modernu poeziju zapadnoevropskog baroka. Nije slučajno što je u ovom razdoblju u kojem su preovladali pomodni poljski " virši " s rimom, najbolji pesnik srpskog baroka ostao jedan pisac baroknog medievalizma, pripadnik prelazne generacije, pošteđen krize senzibiliteta koja je pogodila sve " modernije " usmerene savremenike njegove Gavril Stefanović Venclović.
Pesništvo srpskog rokokoa uskoro je ponovo izmenilo i preusmerilo formalna traganja baroknih pesnika. Razlozi ove preorijentacije mogu se naći i u školskim programima XVIII veka, gde se počinje proučavati latinsko pesništvo, koje nije zasnovano na silabičkoj, nego na stopnoj organizaciji stiha. Novi stih zahtevaju i javne svečanosti, česte i rado negovane u XVIII stoleću, a upravo tu se ukazivala potreba za akcenatsko-silabičkim stihom, jer dugi silabički stih u kupletu nije bio pogodan za pevanje. Podsticaji iz ruske i nemačke književnosti, akcenatsko-silabički sistem učen po školama teorijski, i teorijska misao ruskih pesnika teoretičara, (Tredjakovski, Lomonosov) olakšali su prihvatanje akcenatsko-silabičkog sistema i u srpskom pesništvu. Pri tome, posebno važnu ulogu igrala je u početku pevačka numera umetnuta u dramski tekst (" kant ") došla iz ruskog teatra petrovske epohe. Uticaji sa Zapada donose već jampski osmerac i njegov trohejski pandan (Bukvar slavenski Rim 1753). Prolećna himna (koja potiče iz latinskih izvora Carmina burana i koja se počinje prenositi kroz hrvatske i srpske rukopisne zbornike poezije) očigledno nosi kroz različite jezike i književnosti istu melodiju, koja uslovljava njenu strofiku i ritmiku, a ta strofika je složena, versifikacija je akcenatsko-silabička i sve to vodi napuštanju silabičkih tradicija baroka. To prenošenje melodijskog obrasca (a on uslovljava i versifikaciju) donosi ponekad i tematske promene. Pevačka numera koja, umetnuta u ruske pobožne drame, poredi Bogorodicu sa grlicom, u srpskoj sredini prenosi ovo poređenje sa Bogorodice na personifikaciju Srbije. Tako Kozačinski i Rajić u svoje drame o Urošu V unose pevačke numere Preslavna Serbije..., odnosno Preskrbnaja grlice... Za razliku od dramskog teksta koji je u silabičkim distisima, " kant " ima kod ovih pesnika komplikovanu strofu (aabccc) i akcenatsko-silabičku versifikaciju pogodnu za stopnu organizaciju stiha i podesnu za pevanje.
Važan sledeći korak je odvajanje " kanta " (pevačke numere) od dramskog teksta i njegov dalji samostalan život. Rajić daje niz pesama pod karakterističnim nazivom " kant " ili " pjesn " (1760. i 1766). Najvažniji trenutak u daljem razvoju srpskog rokokoa i jedna od ključnih pesama čitavog baroka jeste Orfelinov pozdrav Mojseju Putniku (Malovažnoe privjetstvije, 1757). Pet pevačkih numera umetnuto je u okvirnu pesmu ispevanu u silabičkim kupletima (poljski trinaesterac). Pevačke numere izdvojene su i grafički drugačije predstavljene, a uz njih idu notni tekstovi (na koje se ove numere pevaju) ispisani na prostirkama koje drže anđeli. Pozdrav Mojseju Putniku prilikom njegovog ustoličenja na položaj bačkog episkopa u stvari je sinopsis svečanosti ustoličenja, sa predlošcima za kulise, za ceremonijalno kretanje aktera, sa muzičkim prilozima, okvirnim pesničkim tekstom u obliku deklamacije i pevačkim numerama u obliku rokajnih poetskih medaljona umetnutih u deklamaciju, datih u komplikovanim strofama prezasićenim trostrukim i čak četvorostrukim rimama.
Ova novo rokoko versifikacija donela je znatne formalne novine u srpsko pesništvo. To su: složena strofika (od osam do deset stihova u svakoj strofi), napuštanje izosilabizma (stvaranje strofe od stihova nejednake dužine), stopna organizacija stiha umesto silabičke, ponovno udruživanje poezije s muzikom, uvođenje muške i daktilske rime, ranije korišćene u silabičkim stihovima samo po izuzetku, i nova tematika pesničkog dela. Polimetrija i specifična strofika neparnog broja stihova, često kombinovanih sa refrenom, mogu se uporediti sa rokokoom nemačke poezije (K. F. Šubart, J. M. Šnojber, J. V. Simler, itd.) i ruskog pesništva (Skovoroda). Važno je najzad reći i to da rokajna versifikacija veoma brzo prodire u rukopisne pesničke zbornike XVIII veka, koji se posle Prolećne himne pune ovakvim pevanim pesmama duhovnog i drugog sadržaja. Tematika rokajnog pesništva ponavlja neke teme barokne poezije (pesma smrti, pokajnička pobožna pesma, lament, panegirik), ili neke postupke baroka (akrostih, paronomasija, igra povezivanja refrena). Ali, dok je u baroknim stihovima pesnik u akrostih najčešće skrivao ime svog patrona, visoke ličnosti kojoj je panegirik posvećen, rokajni pesnik će u akrostihu ostaviti zabeleženo sopstveno ime:
Ah, beda moja, beda po vsjudi Njet mesta nigde gde živut ljudi Da bi mnje žiti, I sebe sviti Za nekoj den, Za nekoj den...
Nove teme rokajne poezije su popularna prolećna pesma, varirana na bezbroj načina, pobožna pesma sa poentom okrenutom ljubavnom pesništvu i naročito jak senzualni i galantni naboj ljubavne lirike. Jovan Avakumović i niz anonimnih pesnika stvaraju u rokokou repertoar lascivnih pesama, koje se ponekad dodiruju sa rokajnim ukusom pevača usmene poezije, a ponekad slikaju jedan galantni svet u raspadanju, kada lascivno živi kao jedan od pojavnih oblika opšte društvene klime. Iako u pesnicima kao što su Kozačinski, Orfelin, Rajić, J. Avakumović i drugi, srpski rokoko ima svoje velike predstavnike, najveći uspeh i prodor rokajnog pesništva srpskog postigli su anonimni pesnici. Njihov vek bio je kratak i gotovo se može reći da nikada u srpskom pesništvu ni pre ni posle nijedna generacija pesnika nije tako kratko delovala, tako rano precvetala, a tako mnogo promenila i donela književnom životu, kao što je bio slučaj sa pesnicima srpskog rokokoa. Bez njihovog versifikacijskog eksperimenta srpski klasicizam ne bi bio moguć, a srpski pesnički jezik ne bi bio osposobljen za akcenatsko-silabički sistem, kojim se služi do danas.
Žanrovski rokoko srpskih pesnika ima dodirnih tačaka sa ranim klasicizmom i predromantizmom, paje teško povući granicu između ova tri stila od kojih su dva u usponu, a treći se gasi. Pastorala koja se u srpskom rokokou javlja još u prvoj polovini XVIII veka, kod predromantičara stiče novu popularnost upravo zahvaljujući kultu prirode koji oni neguju. S druge strane, pastorala za klasiciste znači vraćanje antičkoj bukolici. U tom pogledu posebno mesto i ulogu imaju idile Gesnera u srpskoj književnosti; posle Trlajića, koji 1793. čita i u stihovima prerađuje Gesnerove idile, nastaje prava moda ovog pesnika, dok pastirske igre neguju potom i drugi klasicisti kao Joakim Hedl (na latinskom), Mušicki (u svojoj ranoj rokajnoj fazi, koju prati i rokoko-versifikacija), potom J. Hadžić, V. Maksimović, Maletić, D. Nešić i drugi. Među predromantičarima mogu se pratiti tragovi rokokoa na osnovu anakreontskih naklonosti koje pokazuju Solarić, Došenović, Pačić i drugi. Tako preko bukolika i anakreontike srpski rokoko prelazi ka klasicizmu i predromantizmu mešajući versifikaciju i stilska usmerenja, što, uostalom, nije odlika samo srpske književnosti ovog razdoblja
Srpska barokna drama nosi obeležja jedne književnosti razvijene u krilu vizantijske civilizacije, gde je pozorišni život dugo bio u senci crkve. Izuzetak je sakralna drama u Boki Kotorskoj, gde se u krilu zapadnog hrišćanstva neguju pasija i drugi oblici crkvene drame u Budvi, Kotoru, Dobroti, Perastu. Autori ovih sakralnih drama, često anonimni, pišu dela kao Plač Gospin, Prikazanje muke Jezusove, Prikazanje razgovora Jezusova... itd. unoseći u njih elemente baroknog teatra (spoj pobožnog i senzualnog, igra odjekom, koji menja smisao replike i sl.). Ivan Antun Nenadić (1723 - 1784) u XVIII stoleću je središna ličnost u književnosti Boke, kao što je to Andrija Zmajević u prethodnom stoleću. Student u Padovi, doktor crkvenog prava, Nenadić je od 1753. bio župnik crkve sv. Eustasija u Dobroti. Pesnik, teološki i dramski pisac, čovek pronicljivih ideja o jeziku i pravopisu, Nenadić je ostavio za sobom Popijevku o oslobođenju udovice Krila Cvjetkovića... ispevanu povodom jednog događaja iz 1748. godine, spev Šambek (Venecija, 1757), koji će kasnije koristiti i Kačić, Pjesne duhovne u čast Tonine Barižoni (1757) i pasiju Prikazanje muke Jezusove, na kojoj je ostao trag čitanja Šekspira i koja se i danas izvodi. Pravo barokno pozorište, koje je imalo u didaskalijama uputstva o upotrebi mašinerija, Nenadićeva drama govori modernom uhu i oku jednom svojom drugom dimenzijom: to je drama u kojoj se pokazuje kako je teško povući granicu između čistih i prljavih ruku. I nije slučajno što Juda nošen očajanjem i nekim osećanjem metafizičke pravičnosti hoće sa sobom u pakao da povuče ne Petra, koji se i sam nekoliko puta uzastopce odrekao Hrista, nego upravo bezgrešnog sv. Ivana, onoga koji je ostao do kraja bez mrlje. Susret nebeskih sila koje ćute (Hrist, Bogorodica), pevaju (anđeli) ili se javljaju u odjeku ljudskoga glasa (Bog, Milosrđe, četiri elementa), sa ljudskim strastima manifestuje se u dubokom međusobnom nerazumevanju.
Oratorijum, tipična scenska vrsta baroka, javlja se u Perastu na temu kosovske bitke, ali ga neguje krajem veka i pesnik iz Dobrote, Marko Ivanović. Kosovski oratorijum nastao u Perastu odjek je u novoj književnosti vrsti i stilu priče o Kosovskom boju poznate u srpskoj književnosti ranijih razdoblja, i odmah se prerađuje u prozi u jednom od fruškogorskih manastira u XVIII veku, ali tako daje ponegde još uvek mogućno prepoznati tipične rimovane dvanaesterce peraštanske stihovane verzije.
Vrsta oratorijuma prihvaćena sa druge strane, iz Poljske i Ukrajine, javlja se u prvoj polovini XVIII veka takođe u Podunavlju. Blagoveštenska drama Gavrila Stefanovića Venclovića i drugi njegovi scenski tekstovi bili su u sklopu njegovih besedničkih lekcija prikazivani srpskoj šajkaškoj pastvi u Komoranu, Đuru, Sent-Andreji, Ostrogonu i drugde. Tekst Venclovićeve drame pisan u prozi, izvođen u crkvi i oslonjen na tri osnovna činioca (komentator, dijalog i hor) pokazuje da je reč o takozvanom sakralnom oratorijumu, u kojem je besednik i sam imao vidnu izvođačku ulogu ili čak više uloga. Jedna druga Venclovićeva drama ove vrste (Bludnica, patikar i veliki doktor) drama o bludnici koju spasava Hristos, dopuštala je autoru da pred publiku iznese veoma lascivne elemente, kojima je kontrast spasiteljev lik.
Druga oblast baroknog teatra značajna u ovo vreme je školsko pozorište. Ono niče pod jakim uticajem ruskih učitelja koji su tridesetih godina XVIII veka počeli predavati u srpskim školama. Jedan od njih, Emanuil Kozačinski, dao je 1733. " tragedokomediju " (spoj scenskog dela visokog i niskog stila) o poslednjem srpskom caru Urošu V i ona je 1734. godine igrana u Sremskim Karlovcima, gde su komad izveli učenici tamošnje srpsko-latinske škole kao jubilarnu predstavu. Delo je pored radnje vezane za srpsku istoriju imalo baletske tačke i međučinove koji su razgaljivali gledaoce svojim vedrim i humornim tonom, nezavisnim od toka osnovne radnje. Aluzije na savremene ličnosti, simboličnost radnje, i naročito brojne personifikacije i mitološke ličnosti su drami Kozačinskoga dale izuzetno svečani ton i Jovan Rajić krajem vekaju je preradio i u tom novom obliku štampao (1798) pod nazivom Tragedija... Uroša Pjatago sećajući se s poštovanjem svog učitelja Kozačinskog.
Treći značajan oblik srpske barokne drame pripada nosećem pridvornom pozorištu. To je " vertep " božićna drama, poznata i u drugim književnostima (Poljska, Ukrajina, Češka, Rusija). Stari predbarokni tekst srpskog vertepa nije sačuvan, mada Branković pominje u Hronikama termin vьr ' top (IV 1103); do nas je dopro samo obrazac i termin ukrajinskog porekla, koji je očigledno negde tridesetih godina XVIII veka uveden i u srpsko školstvo pod uticajem ruskih učitelja. Tekstove za vertep, međutim, pisali su srpski pesnici (Jovan Rajić, mnogi anonimni), ali su po srpskim pesmaricama beleženi i Skovorodini vertepaški tekstovi (Angeli snižajtesja... i sl.). Vertepska drama sastojala se u starijoj (nesačuvanoj) i u ovoj barokiziranoj verziji iz dva dela: prvog, koji je u stihu obrađivao poklonjenje mudraca novorođenom Hristu i drugog koji je u prozi, sa mnogo narodnog kolorita i sa likovima iz naroda, na narodnom jeziku i u humornom tonu stvarao vedru atmosferu. Likovi ovog drugog dela u srpskom vertepu razlikovali su se od ukrajinskih i imali su naročita imena i naročite uloge i odeću: to su bili Čobanin i tri " gube " (čiče): Đuka, Todor i Petar, ili Gvozden, Stakonj i Zrno. Uz vertep je ponekad išla i lutkarska predstava i vertep je posle 1740. godine sve do sredine HIH veka stalno " nošen " po srpskim mestima i za to je postojao poseban naziv: " nositi zvezdu ".
Srpsko barokno pozorište donelo je nekoliko veoma značajnih novina u srpsku književnost. Upravo barok je doneo prve korake oslobađanja od vekovne crkvene stege, koja je sputavala pozorišni život. Oblik oratorijuma negovanog u Boki usloviće scensko-epski oblik u kojem će Njegoš obraditi svoj Gorski vijenac, pridvorni teatar (vertep) pripremiće prostor za klasicističku pastoralu, a međuigre u tragedokomediji i drugi (veseli) deo vertepa, otvoriće prostor razvitku komedije u srpskoj književnosti.
Srpsko barokno besedništvo objedinjuje dva važna izvora: iskustva vizantijske omilitike preuzeta još u staroj srpskoj književnosti (Zlatousti, Grigorije Bogoslov, Vasilije Veliki) i teoriju i praksu modernog baroknog besedništva Srednje Evrope, Poljske, Ukrajine i Rusije. Uspon besedništva na Zapadu (Bosje u Francuskoj, Pazmanji u Mađarskoj) i u Poljskoj (Skarga) zrači na Ukrajinu i preko nje ili neposredno i na srpsku književnost. Glavni besednici srpskog baroka: Venclović, Zmajević, Dionisije Novaković, Pavao Nenadović, Jovan Rajić poznaju oba toka, dok Makarije Petrović (1734 - 1765) svoj besednički opus ostvaruje u ruskoj sredini. Uzori su im s jedne strane vizantijska omilitika, s druge poljsko-ukrajinska škola sa J. Galjatovskim i L. Baranovičem na čelu. Kako su pravila i besede Galjatovskog i drugih ukrajinskih pisaca bili veoma rano odomaćeni u srpskoj književnosti i čitani u originalu ili u prevodima Bakačića, Jeroteja Račanina, Vasilija Nedeljkovića, Venclovića i drugih, od Svete Gore do Sent-Andreje, srpski besednici su i sami, prema savetima iz Ključa razumenija Galjatovskog i prema uzorima ruske omilitike, počeli udešavati i svoje besede. Ključ je davao veoma opširna uputstva kako treba sastavljati propovedi: kako treba pored crkvenih otaca čitati i istorije i hronike o raznim događajima i ličnostima, čitati knjige o zverinju, ribama, pticama, drveću, kamenju, da bi se i njihove osobine mogle staviti u službu predmeta o kojem propoved govori.
Tako se u ruskoj književnosti XVII veka javlja niz zbornika s ciljem da popune prazninu u materijalima podesnim za upotrebu prilikom sastavljanja beseda. Objavljuju se zbornici sa čudesima deve Marije kao Nebo novoe (1665) ili Skarbnica, a sv. Dimitrij Rostovski daje Runo orošennoe (1680) sa 24 čuda raspoređenih po časovima dana i noći.
Pod uticajem ovakve literature i ovakvih teorijskih shvatanja besedništva došlim iz Rusije i Ukrajine, i srpski besednici počinju se ravnati i podešavati svoj stil. Tako se i u srpskoj književnosti barokno besedništvo sledeći svoje uzore i njihove teorijske pretpostavke počelo služiti jednim radikalnim postupkom združivanja veoma udaljenih i nesrodnih pojava u istu skladnu celinu.
Concetto srpskih besednika posebno je došao do izraza u bogatom delu najvećeg pisca epohe Gavrila Stefanovića Venclovića (oko 1680 - 1749?), čije je delo od oko 20.000 rukopisnih (delom iluminisanih) stranica obuhvatilo zajedničkim besedničkim okvirom različite književne vrste od drame do retoričkog pesništva.
Venclovićev književni opus duguje znatno svojim uzorima, ali je svojom praktičnom stranom potpuno okrenut šajkaškoj pastvi, srpskim graničarskim jedinicama na međi između Istoka i Zapada, Turske i Austrije, i predstavlja jedini književni portret srpskog naroda iz prve polovine XVIII veka. Venclovićeve besede pisane na narodnom jeziku, veoma čistom i stilski sjajno izrađenom, beležene su pojednostavljenom azbukom. Ostale besede Venclovićeve pisane su crkvenom azbukom na srpsko-slovenskom jeziku i P. Ivić ih je nazvao poslednjim spomenikom jezika stare srpske književnosti. U tim besedama, kako jednim, tako i drugim, dat je širok program pretprosvetiteljske aktivnosti Venclovićeve, koja teži reformi na nekoliko planova. Venclović napada nezdrave običaje (sahranjivanje uz hramove, preterani broj postova, prekomerno davanje crkvama, sujeverice i vradžbine, nepotrebno kinjenje tela), zahteva prosvetu i za njega su škole i čitanje knjiga preduslov da se ne izostane u sredini koja, inoverna i neprijateljski nastrojena prema srpskom življu, boljim obrazovanjem prednjači. Nenaučen čovek teško može " dobro sa zlim rastaviti " smatra on i njegove besede u stvari su jedna neprekidna škola, besplatna (kako je isticao) i bogata po raznovrsnosti i vrednostima koje je on iznosio pred svoju srpsku pastvu u Podunavlju od Budima i Sent-Andreje do Komorana i Đura. Poput drugih besednika ovoga vremena, poput Danila Petrovića Njegoša, ili Dionisija Novakovića, Venclović je zastupao prava srpske žene, i uzimao u odbranu težake, koji su opterećeni nametima u jednoj tuđoj carevini služili jednovremeno i drugim staležima srpskog društva u Austriji noseći na leđima teret svog i drugih naroda. Stroge reči ukora plemstvu, višim oficirskim slojevima i sveštenstvu, zbog zloupotreba i parazitskog života, " slavnom besedniku iz Sent-Andreje " nisu donele ništa dobro. Vek je proživeo kao putujući propovednik, iznajmljivan od Uskrsa do Uskrsa i nikada se nije skrasio u Pomazu, gde je od moćnog budimskog vladike tražio ćeliju da je ne dobije, a njegov ogromni besednički opus ostao je do danas neobjavljen. Njegovo interesovanje za usmenu književnost (on deli narodne pesme na muške i ženske sto godina pre Vuka), posebno za poslovice, kojih u njegovom besedničkom delu ima u izobilju, te ponekad u nizovima slede jedna drugu, osećanje za jezik usmene književnosti sve to čini Venclovićeve besede veoma komunikativnim, čini od njih materijal od znatnog etnografskog interesa i daje im osoben pečat podneblja i sredine za koju su stvarane. U isto vreme te besede nose veoma raznovrstan repertoar vezan za duhovna pitanja, za teme intelektualne, religiozne, poetske i filozofske. Njegov jezik i stil najznačajniji su napor čitave barokne epohe srpske književnosti i njegova leksika vezana za apstraktne pojmove, njegovi brojni prevodi odlomaka iz Svetog pisma ističu se upravo kada se uporede sa Vukovom reformom i sa njegovim jezikom i prevodom Novoga zavjeta. Tematski, Venclovićevo besedništvo ima veoma širok raspon. Ima u njegovom besedništvu najraznovrsnijeg anegdotskog materijala od Antike do XVII veka, koji ide od naivne, gotovo narodske pouke, do rafinovane, metafizičke simbolike, biblijskih legendi ispričanih veoma lepim jezikom, spisa iz srpske, grčke, posebno vizantijske istorije, potom iz hebrejske i bugarske povesti, moralnih propovedi, fantastike sa katalozima neverovatnih životinja ili neobičnog kamenja, ima filozofskih traktata, estetičkih ogleda o muzici i liturgijskom pesništvu, sve do dugih i u vizantologiji još neproučenih odseka o ikonoklastičkim sukobima u Carigradu. Njegove ideje i ideje drugih njegovih savremenika, iznete u baroknim besedama, značile su čitav jedan program baroknog eruditizma, enciklopedizma i racionalizma. Ta rana prosvećenost u krilu baroka zaslužuje posebnu pažnju jer udara pečat misaonim tokovima čitavog stila.
Kult prosvećivanja živ je u srpskoj književnosti već od početka XVIII veka, ali u jednom obliku koji nema podlogu u prosvetiteljskim idejama što će u tom stoleću tek zahvatiti Evropu, pa i srpsko društvo. U tim ranim trenucima taj kult je deo jednog kruga ideja rasprostranjenog koliko u hrvatskoj književnosti iste epohe, toliko i u ukrajinskoj književnosti XVII i XVIII veka. To je neka vrsta sholastičkog racionalizma kojem su plaćali dug i srpski propovednici kao i Pavao Riter Vitezović u Hrvatskoj ili Teofan Prokopovič u Kijevu na Duhovnoj akademiji.
Ideje sholastičkog racionalizma zajedničke onim kod srpskih pisaca XVIII veka mogle su se naći među idejama njihovih omiljenih ukrajinskih besednika. Dovoljno je navesti nekoliko ideja iz dela onih pisaca koji su se čitali i prevodili i kod Srba, iz dela Polockog i Kopinskog. Tu se sretaju ovakve misli:
" Pred svim stvarima, i u svim stvarima, neka predhodi i neka uvek pred tobom bude zdrav razum i rasuđivanje "; " onaj ko hoće da ima zdrav razum, umni napor njemu uvek sleduje i; " iznad svih dobrodetelji, da poštovani budu razum i rasuđivanje; jer to je početak i uzrok svega dobrog ". Roditelji treba decu već od detinjstva da uče " ili zanatu nekom ili drugom poštenom kakvom poslu, da ne bi živeći u besposličenju obiknula porocima, jer lenjost je maši njihova,...
Prekori koje Simeon Polocki upućuje Rusima u svojim propovedima zbog toga što slabo mare za obrazovanje (pozivajući se čak na primer negovanja grčke književnosti i kulture u Srba), poziv da se grade škole, njegove pouke roditeljima da ne treba rđav primer da daju svojoj deci i da nije grehota i batine upotrebiti ako ustreba sve su to ideje koje će se naći i kod srpskih besednika iste epohe.
Ideje pretprosvetiteljskog doba jasno izbijaju već iz poslanice koju je 1721. godine uputio beogradski arhiepiskop i mitropolit Mojsej Petrović Petru Velikom tražeći učitelje i sredstva za podizanje škola. Mitropolit se tu setio radosti Filipa Makedonskog što mu se sin rodio baš u vreme kada je na svetu živeo i učio " premudri Aristotel " nadajući se da će mu ovaj podići sina, jer " učenje prevashodi svako bogatstvo ". " Budi, deržavnejši Caru pisao je dalje Mojsej Petrović u Rusiju k nam jako drugi Ptolomej va Elineh... Ne prosim telesnaja, no duševnaja sireč pomošti da saziždem školi... Ne žalte bogatstva, jakože veliki Artakserks pisal k eparhu elisponskomu o Ipokrate i drugih takovih mudrih ljudej ljubjaštih učenje, s kojim vozvišajut se i sohranjajut se Carstvija i spasajut se duši... Budi drugi Mojsej i izbavi nas ot Egipta neučenja ".
Kozačinski je i sam doprineo prenošenju takvih ideja među svoje đake u Karlovcima i Novom Sadu. Njegova tragedokomedija o Urošu V isto je tako delo zadojeno idejama pretprosvećenosti kao i istorija njegovog učenika Rajića Kozačinski o tome daje nebrojene dokaze. On je načinio pohvalu Vićentiju Jovanoviću uznoseći ga u trenutku
Dok Srbija izgovara te reči, jedan astrolog s dogledom pažljivo promatra nebo, i najzad joj se obraća s utešnim proročanstvom:
Se viždu nezibljemo ot mojega oka Jako ti učitelji pridut od Vostoka
U trenutku kada je drama prikazivana to se proročanstvo već ispunjavalo, i njena publika i glumci-učenici koji su je izvodili bili su već u školi te nove učenosti što je dolazila sa Istoka, prihvatajući pored ostalog i ideje pretprosvećenosti koje je Kozačinski širio ne samo svojom poezijom nego i u svojim kitnjastim besedama.
Jedan drugi besednik i savremenik njegov, Gavril Venclović, propovedao je iste takve ideje u svojim govorima šajkašima u srednjem Podunavlju, oko Budima i Sent-Andreje. Venclović je, na primer, imao neograničeno poverenje u moć prosvećenosti, u značaj školovanja i neophodnost knjiga. On crkvu shvata kao školu: " Koji li nejmate srebra, da rečem novaca, po škola učiti se, a ono, eto, ovde dolaz ' te, te kupujte sebi smok i piće badava " uzvikuje on sa propovedaonice. Niz njegovih izreka odnose se baš na pitanje školovanja, znanja i učenja. " Pamet je svakom čoveku gospodar i ona caruje; da kad je ona slepa, čovek je u mraku " razvija Venclović narodnu izreku um caruje. On smatra da se prava pobožnost ne može vezati sa neznanjem i nazadnjaštvom, sa zapuštenošću i primitivizmom: " Gde nejma nauke, tu ni Boga među tim ljudma nejma "; " U zlu i lenu dušu ne ulazi veli se mudrost " Ko " sam knjige ne čati, a u crkvi učenja ne čuje, kako može dobro sa zlim rastaviti? Što je zlo, njemu se svidi da je dobro, a što je po dušu dobro on na to mrzi... Ko nauke nejma, u mnoga zla upada " " Čuvenje do pameti stoji " kaže on na jednom mestu. U isto vreme smatra da je znanje i obaveza: " Tko je mudriji, valja mu da je i popošteniji "
Venclović u svemu tome nije ostao usamljen. Još jedan besednik iz istog vremena, Dionisije Novaković, budimski vladika, oko 1739. godine držao je na Akademiji novosadskog episkopa Visariona Pavlovića pristupnu besedu " O pohvalama i koristi slobodnih nauka ". " Već u pismima Mojseja Petrovića piše jedan istoričar ove epohe ima oduševljenih podstreka za naučni napredak, ali u Novakovićevoj besedi svedena je uloga nauke za razvitak naroda i država u sistem, složen, istina, i težak, ali sistem. Teško bi bilo iznaći i jedno polje rada, nauci pristupačno, koje Novaković ne bi istakao. Njegove misli nisu još tipično prosvetiteljske iz XVIII veka, jer se ne pozivaju na prirodna prava, nego na dela bogoslovske i klasične sadržine, ali ih nije teško preneti u prosvetiteljski jezik. " (N. Radojčić) Novaković je pun radosti što može odati pohvalu nauci, što " črez mnogija vjeki bjedstvujuštaja Srbija naša " nije mogla ni videti ni čuti... On je čvrsto verovao da se naukom održavaju i cvatu narodi i carstva, da se s pomoću nauke oni mogu i onda spasti kada se pokolebaju kao, na primer, Holandija a bez nauke vazda propadaju:
Slične ideje razvijao je u svojim delima još jedan barokni propovednik srpski Jovan Rajić. On je za najveće neprijatelje svog naroda proglasio neznanje i njegove posledice, umeci o važnosti nauke kao i jadanja zbog oskudice nauke, pa čak i smisla za nauku kod Srba, rasuti su po svim njegovim spisima; on i za istoriju smatra da je vredna kao " učiteljnica blagonaravija i premudrosti ". Njegova shema toka života svakog naroda je jednostavna gde nauke cvetaju, tamo je i svako dobro, a gde su nauke zanemarene, tamo je unapred sigurna propast naroda i države: " Est li bi jošte blagorodnija Nauki i hudožestva k tolikomu ščastiju prisojedinjeni v toe vremja bili bez svjakago sumnjenija kraljevstvo toe i do poznih vekova dostiglo bi: no, kako obiknoveno priključajet se, ideže nauka ne carstvujet i ne upravljajet štatom (državom), svjakoe nestrojenije i nesoglasije raždajet se... " Tako je i Rajić pod uticajem ideja Teofana Prokopoviča želeo otvaranje škola i gajenje nauka u duhu nove sholastike, kao što je to bilo u Kijevu.
Sve to, dakle, čitav taj sholastički racionalizam, nije imao veze i ne treba ga povezivati sa idejama prosvećenosti, koje su imale sasvim drugačije korene, koje su dolazile iz drugih izvora i manifestovale se u drugim vremenima i kod drugih pisaca srpske književnosti. Važno je da u ovim, baroknim vremenima te ideje nisu ostale samo na verbalnom planu. Neki od besednika razradili su i praktični program svoje delatnosti na prosvećivanju naroda, koji je obuhvatao veoma široke oblasti od prenošenja osnovnih znanja do izlaganja komplikovanih filozofskih sistema, sve u besedama na narodnom jeziku, pokazujući u isto vreme i nesumnjive klasicističke naklonosti. Taj barokni enciklopedizam njihov, kako bi se mogli nazvati takvi programi, obuhvatao je u prvom redu borbu protiv nazadnjaštva i primitivizma. Novakovićeva pohvala naukama ostaje u okvirima opštih mesta ukrajinske pretprosvećenosti sve dok se besednik ne okrene pojavama u sopstvenoj sredini, dok ne napadne neprijatelje prosvećivanja kao neprijatelje srpskog naroda:
Tako se srpsko barokno besedništvo u svojim najsrećnijim trenucima okretalo od stranih baroknih uzora i obraćalo jednoj sasvim određenoj publici, iznoseći joj pred oči njen živi, doduše, ne uvek potpuni i dovršeni, ali u svojoj istinitosti surovi lik. Jedina slika srpskog naroda u ovom dobu njegova uzrasta ostala je u besedama i slovima ove epohe, u Venclovićevim propovedima šajkašima na srednjem Dunavu, u Rajićevim besedama graničarima, u slovima Dionisija Novakovića pred elitom srpske mladeži na Novosadskoj akademiji, kao i u nekim poslanicima s jakim tragovima besedničke umešnosti, koje su sačuvale oglede očigledno nezapisanih, ali negovanih beseda vladike crnogorskog Danila Petrovića Njegoša.
Položaj srpske žene, njen portret iz ranog XVIII veka dali su tako baš besednici, ulažući svoj ugled u odbranu i zaštitu njenu u jednom vremenu strašnih ratnih bura i nedaća, i na jednoj surovoj vojničkoj, graničarskoj međi koja je kroz " vrata ratova " dočekivala prve nalete svih novih okršaja koji su se sa Istoka svaljivali na Evropu. Vladika Danilo je u jednom " slovu " poslanici koja je imala biti pročitana i zameniti besedu, jer zbog bolesti besednik nije mogao sam poći u Krtole, uzeo u zaštitu crnogorsku ženu od uvreda i poniženja do kojih je lako dolazilo na teritoriji pod mletačkom vlašću:
Videći i čujući nepravedno i ludo djelo što čine neki ljudi i bespametni Kortoljani, osuđujući i žmakajući tuđe i svoje žene i sestre, što Bog toga ne hoće, a i pravi sud Gospodski valja da Toga ne hoće, zašto i Gospodo nijesu s neba slećela, nego su i oni ljudi plteni i imaju žene i sestre. Zato valja tko je pametan i tko ima ženu i sestre i kćeri da se ustidi i usrami takvijeh riječih koje veliko zlo i mutnju donose tijelu i osuđenje pred Boga duši. Reče spasitelj Hristos:, Ne sudiše da neosuđeni budete., Rekoše sveti oni i prepodobni oci: " Gospodi dažd mi gledaš moja sagrešenija, a ne osuđevat brata mojega. " Sveti prorok Danil jošte mlad beše ispunjen pravde i duh sveti beše u njega. Zato ustade i izbavi onu pravednu Sosanu ot nepravedne laže onijeh starac ' koji bljehu nepravedno sjedočili. Hristos spasitelj ne osudi ni onu istu Grešnicu, koja bijaše da se kamenijem pobije, nego prstom pisaše po zemli, a narodu govoraše: " Tko je bez grijeha, ta neka kamen metne na nju.. Tako i za tu ženu, ili je griješna ili pravedna, ne tiče to da se s toga to ludi narod buni i muti, ni da to cerka. Toje predato duhovnomu sudu da svakoga liječi. A kad bi se takve stvari publiko sudile, to bi se veliko zlo počelo, a veće dospjelo, zašto bi i mnoge gospođe principese po zlu pošle i nepošteno osuđene bile. Svi smo ot ženah rođeni. Valja da se stidimo i čuvamo ot takvijeh nepravednijeh i ludijeh riječih ako ćemo poštiš i čast držat svojijema materam i sestram.
Deceniju kasnije i Venclović će u svojim besedama šajkašima uzeti na sebe tešku obavezu da progovori o pravima i neravnopravnostima žene:
I ne znam kako to zakon donosi: muči i osuđuje iz para jedno, jedno što je slabije a drugo, poglavitije, opako da rečem, oprašta Što i fariseji kušajući zapitaše Hrista za svaku krivicu otpuštati svoje žene: " A ako li se koja s tuđinom zateče i uhvati se, ne tek da je muž pusti, nego i na ulici s kamenjem da se pobije To, rekoše, tako u zakonu piše nam se učiniti. A ikad može li to biti da se žena pod koga silom silimice nametne dokle čovek oko nje ne pipolji? A od čoveka može i na silu to se učiniti i s prevarom, pak žena kriva, a lupov nije, što se on kajari i dosta, kod svoje, s tuđinom čini. I još pogorih muških poslova nahodi se nevaljalih, pak kano njemu niušto je to, na ludost mu se odbija, njega žena ne može suditi, ni ga pustiti, a on nju da može i za malu stvar Čudan je to zakon, ne ide pravicom to zakononolaganje, nehvaljen je to zavičaj, niti je taj adet turvinski sašta drugoga postao, krome kako žene i tako u sudski dogovor se ne prihvataju, nit su u to pristale, nego muževi kako im se htelo, po svojoj volji sami po sebi su i dokonali, te s pismom potvrdili taj zakon Zato krivice osudni sud i nade samo na žene; sotoga i decu nameniše tek očinu, a ne i materinu. I nelagodnije neizlečeno ostaviše...
Ovakvi racionalistički stavovi, ilustrovani ovde odnosom prema pravima žene, imali su u srpskom baroknom besedništvu veoma širok repertoar. Ako su ideje baroknih besednika o neophodnosti prosvećivanja nesumnjivo nosile versko obeležje i bile isto toliko u službi " spasavanja duša " koliko u službi jednog racionalnog odnosa prema realnim potrebama života, oni su, s druge strane, svoj racionalizam obeležavali jednim vanredno trezvenim stavom u kome nije bilo predrasuda u odnosu na sveštenstvo, plemstvo, u odnosu na jezik i pravopis, u odnosu na narodne umotvorine, koje su koristili kao uspešno besedničko sredstvo u borbi za približavanje mentalitetu i psihi svog slušaoca, ali i u odnosu na rđave navike svog naroda. Odnos prema plemstvu i oficirima, dakle prema najvišem sloju srpskog društva, onom koji je u ratovima na svojim plećima iznosio najteže okršaje za jednu tuđu carevinu, bio je karakterističan upravo sa takvog stanovišta. Besednik je bio nepoštedan u svojoj kritici i prema tom sloju. Po njegovom mišljenju, izvor nejednakosti u srpskom društvu bio je stav i privilegovani položaj plemstva:
A što da rečemo za zemljodršce, knezove, spahije, vojištanske vojvode, koliko zla dosade, zuluma, što ne čine Sami sa zlom živu, ni druge ostavljaju mirno se živiti s nagonom ih na zlo. Sa svojom snagom i s telesnom se silom dičeći hvale. S mnogi svoji vojištani s konjma i s miljkovi, s mnogom municijom i s pustahli oružjem... I zemljodršcem, gospodi, boljarom, knezovom, da se smotre ko im dade tu golemu vladost i poglavarstvo nad narodom, kad su i oni takvi truli i smrtni ljudi ka i svi ostali što su Pak ka tome za proviđenje i upravu sa zemljom i s ljudma jošte veštinu, višu svest, mudrost i razum priknadi im (Bog) za progled i rasuđivanje o svemu A oni to toliko znano se sećaju, da ih isteruju na kuluk, prošpont i ostale im svoje poslove, desetke i danke, od svega i globu derući... Bili ljudi, skoti li, što tek može se zderati s leđa, toliko imadu š njima brige Jednu gordost, ponostvo, nemilokrvno ni požaono, ljutost i pakost, kaštigu nanoseći, boj i zatvor. Sa tim se razmećući, krušac svojim podanikom vrhu na glavi, a zaklona oda šta ni o dobru napretku kome prosmatranja, ni misli...
Zato tu i svaku kaštigu Bog i napušta na nas, te za ljutu nevolju služimo tuđinom svako zlo tegleći, a nikakve nam hvajde iz toga kahanja dirindžena ni plaće koje ne imajući ni ovoga ni onoga života nam. Eto, tako jedni i drugi, kako gospoda i boljari, tako i siromaš bez vesti s nevidom propadaju s ovoga sveta, a tamo, na gore odlazeći. Ovi zato ginu zašto kinju i pedepšu sa zlom siromaš...
O da čudna neprava i rđava počađila i crna toga našega žiška nam ovdašnjega i slepoće nesmišljene nimalo o sebi Kako to ni ovi, ni oni ne smatramo sebe kako se živimo...
Tko te hrani? Ne orač li i kopač? Da ih nije, kako bi se ti, gospodičiću, živio: ko koga hrani ono mu je i gospodar Gospoda od siromaši pahora, i sam car s vojištani mu, i živu se. A pak zlobe ih i globe Eda neće so toga džebap pred Bogom davati? Kad su jedno u Boga, a njegovi ljudi, mali i veliki, jedno su mu na očiju, ta mu car, ta mu prosjak Ja mnim, što to o sebi da se imamo držati veći i viši, poviši jedan od drugoga, kad nas tako Bog ne drži? Eda je koji od nas od kamena draga, od zlata i srebra, bakra, koje li druge takve poskuplje maćerije satvoren? Nismo li svi skupa, što je god na svetu ljudstva, od jedne zemlje, smoničine crne sazdati? I što se više prćimo drug od druga i nos odnosimo na razgovoru se i na trpezi pasamanci od izdrpatoga u suretini kabaničnoj, stoga eto svaka nas rđa i tre i nevolja snahodi. Što se jednako malo i veliko, u jednomilokrvstvu ne zdržavamo, zato i boljari siromaše, bogalji se bogate, oficiri s gospodstva im ispadaju, a sluge im na mesto staju. Merila božija svuda mere se po naši dani, te ovoga visi a toga snizuje ovde... Tko što čini to svuda i pati Očima to dobro vidimo da smo svi jednako dvonošci ljudi, ako i nismo svi jednake ćudi, ka ni kokoši jednolična perja, a za pasju dlaku nije mi ni posla izgovarati Ja štarad visimo se i pečimo drug na druga?
Kritika neobrazovanosti čitavog društva, zapuštanje školstva, kritika lenjog i neznalačkog sveštenstva, kritika zloupotreba oficirskog staleža i plemstva, koje živi na račun zemljoradnika, kritika preteranih postova koji iznuruju, o čemu Rajić drži čitave besede, kritika sujeverica i vračanja, prekomernih davanja crkvama, nezdravih pogrebnih običaja, borbe za prava žene u srpskom društvu XVIII veka sve su to ideje koje su sasvim jasno i programski iznete u srpskom baroknom besedništvu, i iz njega prešle u programe pisaca racionalista iz sledeće, prosvetiteljske epohe, u kojoj su se javili autori kao što su Piščević ili Dositej.
Srpska istoriografija XVII i XVIII veka nosi jedno važno obeležje i ono joj daje osobenost uslovljavajući i kompoziciju istorijskih spisa ove epohe. To je posebno osećanje " baroknog slavizma " koji za dva stoleća anticipira potonje ideje slovenske uzajamnosti tako bliske romantizmu. To buđenje interesovanja za slovensku prošlost i sudbinu bilo je opet deo šireg političkog i naučnog interesa. Politički, barokni slavizam spadao je u deo onog opšteg pokreta u Evropi XVII veka s željom da se vojna sila otomanske imperije zaustavi na granicama kontinenta i istisne iz Evrope uz pomoć njoj podvlašćenih hrišćana na Balkanu, koji su se u XVII i XVIII veku počeli sve češće dizati protiv turske vlasti, uključujući se u sve pokrete evropskih država uperene protiv otomanskog carstva. Otuda je srpska istorija u ovo vreme predmet interesovanja i stranih, a ne samo srpskih autora. S druge strane, porast interesovanja u evropskoj nauci za vizantijske studije u XVII veku doveo je do novog napora da se prouče izvori za istoriju Vizantiji susednih naroda. Tako su srpskoj istoriji u sklopu posebnog baroknog eruditizma i enciklopedizma poklonili pažnju Mavro Orbini, Jakov Lukarević, Ivan Lucić, Ivan Tomko Mrnavić, Pavao Riter Vitezović, Pejačević i drugi, a srpska barokna istoriografija obilato je koristila ove pisce polazeći već od istoriografskog dela patrijarha Pajsija (1614 - 1646) koji u svom Žitiju cara Uroša čini prelaz između tradicije stare srpske književnosti, gde su negovana žitija kao književna vrsta od najvećeg značaja i barokne istoriografije kojom se Pajsije koristi. Na sličan će način Venclović prići jednom žitiju iz perspektive potreba modernog, baroknog vremena i u svom Životu vladike Maksima on će spis koji svoj oblik duguje okvirima jednog žanra stare srpske književnosti, sastaviti na narodnom, a ne na starom srpsko-slovenskom jeziku prihvatajući s jezikom i elemente narodnog predanja. Značajno je da su sva veća dela zapadne istoriografije onog vremena pristupačna srpskom čitaocu. U delima onovremene srpske istoriografije korišćeni su spisi Cesara Baronijusa, Stratemana, Pufendorfa, Skarge i Saskog. Pod takvim uticajima i podstaknuta idejama " baroknog slavizma " srpska istoriografija donela je književnosti baroka najvažniju i najobuhvatniju proznu vrstu.
U trenutku kada su Orbini, Lukarević, Lucić i Mrnavić sastavljali svoje istorijske spise na latinskom ili na italijanskom jeziku " nadbiskup barski i primas srpski " Andrija Zmajević (1628 - 1694) sastavlja svoju istoriju na čistom narodnom jeziku i ćirilicom, dajući naporedo i verziju na latinskom (Država sveta slavna i kreposna... oko 1676). Atanasije Daskal Srbin daje krajem XVIII veka svoj spis O srpskim carevima...; grof Đorđe Branković krajem XVII i početkom XVIII veka sastavlja na oko 2700 strana istoriju Srba pod nazivom Hronike, koje će ostati jedno od najuticajnijih dela srpske istoriografije uopšte.
Sasvim po strani sa svojim osobenim zanimanjem za istoriju Vizantije stoji u tom vremenu Gavril Stefanović Venclović. Iako u svojim besedama ne ispoljava nikakve formalne istoriografske naklonosti, Venclović daje niz informacija o srpskoj i vizantijskoj prošlosti i njegova izlaganja o opsadama Carigrada i Soluna, njegove besede o borbi za ikone u Vizantiji, pokazuju začuđujuće dobru obaveštenost. Pored stare srpske književnosti žitija (sastavio je žitije despota Maksima, radio na sastavljanju žitija Save i Nemanje), Venclović je koristio Baronijusovo istoriografsko delo u ruskoj verziji Skargine poljske prerade, ali i niz vizantijskih izvora koji nam nisu poznati, jer su verovatno dolazili ruskim posredovanjem. Kako je znao grčki, Venclović se, međutim, svakako mogao i neposredno koristiti vizantijskim izvorima, pa se njegov rad na vizantijskoj prošlosti u Đuru podudara sa delatnošću čuvenog vizantologa Jana Tomke Saskog u istome mestu i vremenu.
Ulogu pravnih i političkih priručnika u kojima se izlažu i podaci iz srpske istorije imale su knjige Hristofora Žefarovića: prema Vitezoviću sastavljena Stematografija (1741) i opet u zajednici sa pesnikom Pavlom Nenadovićem mlađim izdate privilegije Srba u Austriji potvrđene pod Marijom Terezijom (1745). Pod naslovom Ljetopis građanskih i crkvenih događaja oko 1754. Simeon Končarević sastavlja spis koji ostaje neobjavljen i za kojim se još uvek traga u Rusiji, gde je Končarević boravio i umro, kao i crnogorski pesnik i mitropolit Vasilije Petrović Njegoš (1709 - 1766), koji će u Petrogradu izdati 1754. Istoriju o Črnoj Gori. Pavle Julinac (oko 1730 - 1785), oficir u ruskoj diplomatskoj službi, sastavlja prema Dikanžu, Brankoviću i Saskom uvod u istoriju Srba: Kratkoe vvedenije v istoriju proizhoždenija slaveno-serbskago naroda... (Venecija 1765), koji dugo, sve do Rajićeve istorije, ostaje najvažniji štampani izvor za srpsku istoriju, a uz njega autor objavljuje i srpske privilegije u Austriji. Nedavno otkrivena necenzurisana verzija Julinčevog dela pokazuje Julinca u nešto izmenjenoj svetlosti i njegov napor istoričara čini značajnijim no što se dosad pretpostavljalo. Istorijom Julinca služe se, ili ga preuzimaju u delovima u svojim publikacijama Orfelin, Markides Puljo, M. Milišić i Franjo Ksaver Pejačević u svojoj Istoriji Srbije (1799). Jovan Radić, rodom iz Sarajeva, objavio je na rusko-slovenskom jeziku latinicom svoj spis Knjiga istorografija o narode slovenskom... (Pešta 1770), a Zaharija Orfelin 1770. završava svoju monografiju Žitije i slavnija djela gosudarja imperatora Petra Velikago (Venecija 1772, I-II), jedno od najznačajnijih dela srpske barokne istoriografije. U isto vreme otprilike svoju veliku istoriju Srba završava i Jovan Rajić, ali na njeno objavljivanje mora čekati dve duge decenije. Rajićeva istorija, sastavljena između 1757. i 1768. godine, objavljena je u četiri knjige u Beču između 1794. i 1795. pod nazivom Istorija raznih slavenskih narodov najpače Bolgar, Horvatov i Serboe i obeležava završetak srpske barokne istoriografije. Razlika između čitaoca kojeg je autor imao pred očima i čitaoca kojeg je video izdavač i kojem je Rajićeva istorija stvarno došla u ruke, znatne su i nametale su pokušaje da se ovo delo jezički retušira, a stilski i idejno preusmeri.
Godine 1774. sastavljen je jedan anoniman spis pod naslovom Kratkoe opisanije o Zete i Černoj Gori posvećen glavnom komandantu ruskih pomorskih i suvozemnih trupa u ratu s Turcima na Levantu (1768 - 1774) grofu A. G. Orlovu. Bečki cenzor A. D. Sekereš nije se povoljno izrazio o ovom spisu i on je ostao neizdat. Prema oceni modernih istoričara Kratkoe opisanije o Zete... u odnosu prema Istoriji o Črnoj Gori vladike Vasilija Petrovića " kako po svojoj sadržini, svojim pogledima i shvatanjima, tako i po načinu pisanja, znači veliki napredak " (P. Popović). Iza ove istorije Crne Gore stajali su neki tekstovi i neke ideje Zaharije Orfelina Dve gramate Petra Velikog upućene Crnogorcima 1711. i 1715. koje navodi Kratkoe opisanije... objavio je još 1772. Orfelin u drugoj knjizi svoje monografije o Petru Velikom. Dioklecijanovu okružnicu Dalmatincima koju prenosi Kratkoe opisanije o Zete i Černoj Gori objavio je Orfelin u svom Magazinu (1768), a ideje koje se provlače kroz Kratkoe opisanije... u više navrata su one iste koje je Orfelin izneo kasnije u svojoj predstavci Mariji Tereziji, ili ranije u svom žitiju Petra Velikog. Žestoka kritika sveštenstva, posebno netrpeljiv stav prema crnogorskim mitropolitima, naći će se ne samo u Kratkom opisaniju bolje podizati škole nego crkve, bolje uputiti sveštenstvo da se bavi svojim poslovima i ne meša u svetovna dela. Takav program u Kratkom opisaniju... predstavlja projektovanje ideja austrijskih prosvetiteljskih reformi na prilike u Crnoj Gori, s težištem na odvajanju crkve od države.
Najzad, osamdesetih godina XVII veka pojavio se jedan nastavljač Brankovićevih Hronika. On je načinio vrstu izvoda iz Hronika na taj način što je za vlade mitropolita Vikentija Jovanovića Vidaka (Mojsej Putnik se još ne pominje u katalogu mitropolita priopštenom uz uvod ovog rukopisa) pratio samo srpsku istoriju, izostavljajući sve što se ne odnosi neposredno na nju u Brankovićevim rukopisu. Važno je da je taj spis (danas u Rukopisnom odeljenju biblioteke AN SSSR u Lenjingradu, osnovni fond, sign. 12.8.13.) dopunjavan i ažuriran.
Sva dela srpske barokne istoriografije sem Orfelinovog, koje predstavlja u stvari jednu istoriju Rusije od početka do epohe Petra Prvog, bave se srpskom istorijom na jedan složen način, stavljajući je u okvire istorije ostalih slovenskih i srpskom narodu susednih naroda, onako kako su ideje baroknog slavizma zahtevale. Pored ove, postojala je još jedna zajednička crta svih ovih istorijskih spisa. Svi su oni nastali kao neka vrsta diplomatskog memorijalnog akta, kao memorandum upućen stranim silama ili dvorovima u Evropi o srpskom pitanju i imaju cilj da evropske države podsete na balkanske Slovene, na srpski i druge narode koje otomanska imperija drži pod okupacijom. Takva namena uslovila je i kompoziciju i druge formalne osobine ovih dela. Andrija Zmajević (1628 - 1694) je svoju Državu u latinskoj verziji namenio rimskoj Kongregaciji za propagandu vere, nastojeći da ukaže papskom dvoru na najbolje puteve kako se može pomoći oslobođenju i ujedinjenju njegovog naroda; Atanasije Daskal Srbin svoj spis O srpskim carevima sastavio je za sestru Petra Velikog, Sofiju, sa jasnim težnjama da propagira na ruskom dvoru oslobođenje Srbije od Turaka; grof Đorđe Branković svoje Hronike namenio je svom nasledniku na srpskom prestolu i jednovremeno bečkom dvoru, sa kojim je u Hronikama polemisao donoseći isprave podesne da pravno pomognu obnovu srpske državnosti za koju se zalagao. Braneći svoj legitimitet, Branković je, tokom zatočenja u Beču i Hebu, u stvari u Hronikama branio legitimitet srpskih zahteva za obnovom državnosti između dve zaraćene sile Austrije i Turske. Ulogu pravnih i političkih priručnika u ovoj borbi za legitimitet imaju i knjige Žefarovića i Pavla Nenadovića mlađeg, koji objavljuju Stematografiju s namerom da pokažu kako je izgledalo nekada moćno srpsko carstvo. Privilegije koje su ova dva pisca objavila u času kada ih je novoustoličena Marija Terezija potvrdila srpskom narodu, imale su isto tako da posluže kao pravni dokumenti pred evropskom javnošću o statusu Srba u Austriji, koji se Žefarović-Nenadovićevim izdanjem daju na uvid i upotrebu srpskom čitaocu. Posveta Stemat ografije patrijarhu Arseniju IV Jovanoviću Šakabenti ovu ulogu i sama podvlači; grbovnik Nemanjinoga carstva ovde se iznosi pred patrijarha, koji predstavlja Dušanovog naslednika na čelu srpskog naroda i stoga mu je namenjena uloga da se uz pomoć takvog grbovnika bori za prava tog naroda. Dok su dela Brankovića i Žefarovića bila uglavnom okrenuta Beču i Austriji, dva su se pisca sredinom veka opet okrenula Rusiji nudeći svoje istorijske spise kao podsetnik o srpskom pitanju na ruskom dvoru. Končarevićev rukopis se posle smrti autora našao u rukama ruskog poslanika u Beču, a Vasilije Petrović Njegoš je svoj spis o Crnoj Gori posvetio vicekancelaru ruske carice grofu M I. Vornocovu, spisateljevom visokom zaštitniku. Slično je postupio i Pavle Julinac kada je svoj uvod u istoriju Srba posvetio svom zaštitniku i oficiru u puku ruske carske garde, Simeonu Černojeviću, dok su privilegije Srba u Austriji, objavljene na kraju Julinčevog dela, imale cilj da još jednom pruže argumente o pravima Srba na međi kontinenata i carevina. Najzad, najraskošnija knjiga srpskog baroka, bogato ilustrovano izdanje Orfelinove monografije o Petru Velikom, bila je posvećena Katarini Velikoj sa jasnim ukazivanjem na interesovanje velikog vladara za srpsko pitanje, kojem se u sklopu jedne ovakve istorijske rasprave poklanja više mesta no što je kompozicija knjige zahtevala. Jasno je, dakle, i ovde nastojanje autora da ruskoj carici Katarini skrene pažnju na položaj i nevolje balkanskih hrišćana.
Kratkoe opisanije o Zete i Černoj Gori očigledno nosi odlike ostalih dela srpske barokne istoriografije. Posvećeno ruskom slavnom komandantu Orlovu, ono pokušava da skrene pažnju na prilike u Crnoj Gori i Srbiji. Očigledno je i ovom prilikom srpska istoriografija imala diplomatsku namenu i čitava ova kratka rukopisna istorija Crne Gore s posebnim osvrtom na njeno uređenje i ratove protiv Turaka između 1712. i 1774, na njene društvene, verske i prosvetne probleme sa preporukama kako da se oni reše, predstavlja jednu vrstu memoranduma ruskom dvoru, ali, kako je rukopis bio poslat da se štampa u Beču, možda i austrijskim vlastima.
Kada spisi posvećeni srpskoj istoriji na granici HVIII i XIX veka budu izgubili obeležje diplomatskog memoranduma, kada se novi autori budu okrenuli drugoj publici, sa srpskom baroknom istoriografijom biće svršeno. Od nje su do nas stigla bar tri značajna istorijska dela, čiji su autori uz Venclovića i najvažniji pisci srpskog baroka uopšte. To su dela Brankovića, Orfelina i Rajića.
Đorđe Branković (1645 - 1711), poreklom iz veoma bogate i ugledne porodice koja je iz Hercegovine prešla u Banat i Pomorišje, rano se našao na istaknutim političkim tačkama, pošto su mu skoro sva braća pomrla u jednoj epidemiji. U porodici gde su mitropolitski i vojnički visoki položaji nasleđivani (Brankovićevi stričevi i brat Sava II bili su mitropoliti jenopoljski, lipovski i erdeljski), Branković je brzo ušao u diplomatske poslove, u čemu mu je pomagalo poznavanje više jezika (latinskog, turskog, nemačkog, grčkog, rumunskog, italijanskog i mađarskog). Najpre je tumač erdeljskog poslanika u Carigradu (1663); sa bratom Savom II je 1668. u Rusiji, potom je erdeljski poslanik u Carigradu (1675 - 1677). Za vreme opsade Beča, austrijski dvor daje mu titulu barona, a 1688. prima ga austrijski car u vezi sa Brankovićevim planom da se obnovi srpska država na teritoriji pod turskom vlašću u kojoj bi on bio vladar sa vazalskim obavezama prema Austriji, pošto bi ova pomogla ustanak Srba protiv Turske. Ukazom Leopolda I 1688. Branković je proglašen za grofa i priznat mu je status naslednika srpskih despota, od kojih je po uverenju svojem i svojih saradnika vodio poreklo. U Oršavi 1689. on upućuje proglas Srbima i drugim narodima pod turskom vlašću sa pozivom da se podignu na oružje. Ali, usred ustanka austrijski zapovednik pozvao ga je u Kladovo i prema tajnim instrukcijama austrijskog dvora pod stražom uputio u Beč, gde je Branković zatočen. Iako u zatočenju, Branković je 1691. na skupštini srpskih prvaka izabran za despota i postavljao je više oficire srpskih odreda u austrijskoj službi iz zatočenja, održavajući stalno vezu sa patrijarhom i pesnikom Arsenijem III Čarnojevićem. Uprkos uzaludnim intervencijama Petra Velikog da se Branković oslobodi, Branković ostaje u zatočenju i dalje, biva 1703. prebačen u Heb, gde umire 1711. Književna dela su mu: takozvana Vlaška hronika na rumunskom (do 1686) spis koji se u nauci ne smatra izvornim, i obimne Slavenoserbske hronike na srpskoslovenskom jeziku u V knjiga (oko 2700 strana), koje ostaju neizdate do danas (čuvaju se u Srpskoj patrijaršiji u Beogradu). Brojni prepisi Hronika, rađeni pod strogim nadzorom crkve, učinili su od Brankovićevog dela najuticajnije istorijsko delo srpske književnosti baroka sve do pojave Rajićeve istorije. To je veoma široko shvaćena prva moderna i svetovna istorija Srba data u okvirima istorije Vizantije, Rumuna, Ugara, Poljaka i Turaka. U poslednjem delu, u V knjizi Hronika, Branković daje izveštaj o svom dobu i tu se on od istoričara pretvara u hroničara događaja koje opisuje, u živo zainteresovanog svedoka, a njegov spis u vrstu memoara jedne visoke ličnosti čija sudbina je toliko povezana sa istorijom srpskog naroda da nema mogućnosti da se iz nje izluči. Stil hronika Brankovićevih je posebno privlačio pažnju stručnjaka; nalažene su mu paralele u manirizmu XV veka, ali njegova komplikovana razbokorena rečenica puna sinhronizovanih participa od kojih svaki može poneti osnovnu radnju rečenice gotovo da sama sobom odražava barokno htenje koje izbija iz najdubljih pobuda pisca. Dokumenti o nastajanju srpske narodne epike, njeni odjeci u Hronikama, diplomatski i polemički sloj ovog dela, koje je upućeno austrijskom dvoru kao odbrana legitimiteta grofa i nesuđenog despota Brankovića, ugled koji je Branković imao u svom narodu, sve je to činilo i čini njegovo delo nezaobilaznim spomenikom politike i književnosti.
Srpske jedinice u ratu za austrijsko nasleđe pod pukovnikom Raškovićem 1743. iz Heba su prenele Brankovićeve ostatke u manastir Krušedol, a Orfelin je pisao o Brankovićevom sužanjstvu:
Zaharija Stefanović Orfelin (1726 - 1785) pesnik i istoričar, jedna je od najistaknutijih figura srpske kulture uopšte. Orfelin u Veneciji sarađuje sa Dimitrijom Teodosijem, štamparom ćirilskih knjiga i u tamošnjoj štampariji objavljuje svoja dela. U malim sveščicama tu izdaje svoje pesme, tu štampa svoj kalendar-almanah i svoj časopis, tu izlazi i njegovo najobimnije istorijsko delo monografija o Petru Velikom (Venecija 1772, I-II) u dve verzije, potpisanoj i nepotpisanoj. Ova raskošno ilustrovana knjiga puna gravira, mapa, portreta istaknutih ličnosti, snimaka medalja i drugih spomen obeležja spojila je likovni i književni barokni izraz.
Srpska barokna istoriografija, započeta delom Andrije Zmajevića okrenutom Zapadu u nadi da će otuda doći spas i pomoć srpskom narodu, završava sa Orfelinovom monografijom o Petru Velikom, okrenutom potpuno na Istok u nadi da će se iz jednoverne Rusije javiti željeni oslonac i one snage koje će pomoći proterivanju Turaka sa Balkana. Tako istorijska dela ove epohe ostaju do kraja u začaranom krugu svojih uzaludnih apela na hrišćansku savest Evrope.
Vršnjak Orfelinov i pesnik i istoričar poput njega, Jovan Rajić (1726 - 1801), bogoslovski pisac, učenik ruskih učitelja u Karlovcima i pitomac čuvene kijevske duhovne akademije, autor je prve obimne štampane istorije Srba. On je pre Orfelina počeo da se zanima za srpsku prošlost i istoriju uopšte. Podstaknut susretom sa čuvenim istoričarem Janom Tomkom Saskim, jednim boravkom na Svetoj gori i materijalom nađenim u srpskom manastiru Hilandaru, Rajić se odlučuje na pisanje istorije Srba. Na osnovu Vitezovićeve rukopisne latinske istorije pisane za karlovački mitropolitski dvor, na osnovu jedne druge, za iste potrebe nastale knjige (istorije Jana Tomke Saskog), Orbina i na osnovu brojnih arhivskih istraživanja, uz oslonac na Brankovićeve Hronike i drugi materijal decenijama skupljan, Rajić je između 1757. i 1768. sastavio svoju istoriju Srba i ostalih " hrabrih slovenskih narodov ", paje tako već u njenom naslovu izbila jasna težnja baroknog slavizma. Dopunjavao ju je 1775. i kasnije. I on je težio da " slava Slavjan priumnožit sja " i ostvario delo koje po rečima N. Radojčića " počinje kao istorija svih Slovena, a osobito Južnih Slovena i Rusa, nastavlja se kao istorija srpskih zemalja, a naročito Raške, i završava kao istorija Srba u Vojvodini ". Delo se zaključuje insistiranjem na privilegijama Srba u Austriji i zapažena je sličnost postupanja sa izvorima kod Rajića sa postupcima francuskog istoričara Le Nena (Le Nain). To je, u stvari, ulančan sled izvora, koje autor jedva uspeva da komentariše. Rajićeva istorija doživela je pre izlaska mnoge retuše (ruskoslovenski jezik izdavač Stefan Novaković je pretvorio u slaveno-serbski, a Rajić je u spis uneo prosvetiteljski retuš sa obiljem pohvala nauci, učenom XVIII veku i modernom ustrojstvu države). Ovaj ideološki retuš, međutim, nije promenio prirodu Rajićevog dela i ono je ostalo okrenuto nekoj neimenovanoj visokoj ličnosti svojim kitnjastim svečanim stilom, svojim prvobitnim jezikom i Rajićevom početnom koncepcijom koja je od čestih umetaka o potrebi nauke i obrazovanja samo trpela štetu. Iz nekih poglavlja vidi se da se Rajić u svojoj istoriji obraća bečkom dvoru kao adresatu.
Njegova istorija, međutim, dobila je uz ideološki i jezički i jedan stilski retuš, ili bolje reći našla se sa svojim baroknim slavizmom, s obzirom na kasni trenutak štampanja, u susedstvu dela jednog novog, predromantičkog stila. Tako odeljci Rajićevog istorijskog dela koji se bave prethrišćanskim verovanjima i običajima Srba, ili poglavlja o staroj mitologiji Slovena i Srba, čine jedan za predromantički ukus epohe s kraja XVIII veka značajan sloj. Tu je Rajić i nehotice, sledeći Brankovića i druge svoje izvore, koji su se u baroknim vremenima i ranije bavili pomenutim temama, postajao veoma moderan i našao se u susedstvu onih predromantičnih traženja koja će udariti pečat epohi koju on jedva da je mogao nazirati. Od Rajićevog istoriografskog rada ne može se, najzad odvojiti njegova teološka delatnost, jer one su komplementarne u motivacijama. Pored kratke istorije vaseljenskih sabora (1766) Rajić je ostavio u rukopisu spis O deobi crkava: Bezpristrasnaja istoričeskaja povest o razdeljenij vostočnija i zapadnija cerkvej. Ovaj rukopis, nastao 1766. a dopunjavan posle donošenja patenta o verskoj trpeljivosti u Austriji (1781) sa završnom redakcijom 1794, u novijoj literaturi veoma je visoko ocenjen (J. Tarnanidis, D. Bogdanović). On obuhvata argumente protiv katoličke propagande u Austriji, posebno dokaze protiv teza unije. Izvori ovog Rajićevog dela spadaju ponekad među veoma retke (Memoari Silvestra Siropulosa o koncilu u Firenci); među ostalim izvorima su ruski: Adam Zernikav i T. Prokopovič ili grčki, kao Elias Miniatis. Tako interesovanje Rajićevo za vizantijske izvore (koje evoluira s vremenom, kako je nedavno uočeno), za vaseljenske sabore i odnose crkava produžava slična interesovanja Gavrila Venclovića iz prve polovine XVIII veka.
Srpska barokna istoriografija do kraja je ostala zatvorena u svoje klasne predrasude, oslanjajući se radije na autoritet i snagu istih feudalnih krugova širom Evrope nego na niže staleže sopstvenog naroda. Tek kada se krajem veka pisci srpske istorije budu počeli javljati iz krila jedne druge klase iz građanske sredine počeće se srpska istoriografija obraćati jednonacionalnim čitaocima iz istog građanskog staleža. Tada će srpska istoriografska radnja napustiti barokne stilske odlike i oblik diplomatskog memoranduma prihvatajući novi predromantički stil, njegov jezik i publiku. Ponevši buržoaski klasni pečat, ona će se početi obraćati onim snagama u nedru sopstvenog naroda koje će biti u stanju da povedu srpsku revoluciju, i koje će tu revoluciju i izneti na svojim plećima.
Srpski barokni putopis spada uz istorijske spise među najznačajnije prozne vrste srpske književnosti XVII i XVIII veka. Njegovo poreklo je složeno i on pre svega nastavlja tradiciju putopisne radnje stare srpske književnosti. Još su toj književnosti poznati popisi svetih mesta u Palestini (Bdinjski zbornik iz 1360, spisi Nikona Jerusalimca iz 1441 / 42. i Konstantina Filosofa iz istog vremena). Putopisi XVII i XVIII veka dele se bar na četiri vrste. Jedno su takozvani proskinitarioni (ruski palomnici), hodočasnički vodiči po svetim mestima grčkog porekla, u ovim vremenima rado prevođeni; drugo su putopisi koji obuhvataju i opis putovanja do odredišta i natrag. Ova se vrsta ponekad razvila iz sasvim sažetih itinerera, popisa konaka na putu za Carigrad ili Jerusalim. Treće su službeni izveštaji s puta, kao što su izveštaji mitropolitskih eksarha poslatih u vizitacije pojedinih eparhija. Četvrto su diplomatski izveštaji, koji se ponekad pretvaraju u putopisnu prozu.
Ta nova putopisna delatnost iz XVII i HVIII veka sticala je jedno novo jezičko i stilsko obeležje. Prema najnovijim istraživanjima " to je period kada se u srpskom pisanom izrazu podrazumevajući pri tom poglavito severnije srpske krajeve nešto počelo iz osnova da menja. Srednjovekovni uzusi gubili su se nepovratno " (I. Grickat). Ti putopisi XVII i HVIII veka potpali su (poput ruskih) pod međunarodni standard i u izrazu, a ne samo u sadržaju, a taj izraz je bio donekle " onarođen ", balkaniziran, a u znatnoj meri i sa crtama vojvođanskih dijalekata. Tako se ti spisi u svetlosti današnjih proučavanja javljaju kao simptomi " jednog novog razdoblja i drugačijeg shvatanja o jezičkoj veštini i knjizi ".
Iz prve polovine XVII veka sačuvan je jedan takav putopis, jedan " srpski opis svetih mesta " (izdao ga je Lj. Stojanović); jedan drugi iz 1654. i 1656. pisan je u Hilandaru (izdao ga je St. Novaković), a potom sledi niz drugih, tako da putopisi u drugoj polovini XVII i u XVIII veku bivaju sve brojniji.
U crkvi sv. Fekle u jerusalimskom pristaništu pisao je i ilustrovao crtežima građevina svoj " proskinitarion " poklonik ili vodič po svetim mestima za srpske hodočasnike Gavril Tadić iz Sarajeva 1662. godine. Na veoma lepom narodnom jeziku i sa raskošnim inicijalima on je dao verziju grčkih i ukrajinskih proskinitariona, a dolazak i povratak iz Palestine nisu opisani. Njegova verzija je slična verziji koju će kasnije na rusko-slovenskom dati Hristofor Žefarović u svom štampanom i ilustrovanom vodiču (Beč 1748. i kasnije još u dva izdanja). Mihailo Kratovac u svom spisu o putovanju u Moskvu i Carigrad, a potom i za Jerusalim, dao je pored putopisnih i autobiografske crte (1657).
Još jedan putopis iz XVII veka slične vrste sačuvan je u Rimu (Narodna biblioteka Vitorio Emanuel, grčki rukopisi br. 15) pod naslovom Proskinitarij svjatago grada Jerusalima, Arsenije III Čarnojević, patrijarh i pesnik, opisao je svoje putovanje u sveta mesta 1682. i 1683. godine; sličan je Lavrentijev spis iz 1699. godine, a Jerotej Račanin je sastavio na narodnom jeziku opis svoga putovanja u Egipat i Palestinu 1704. godine, sačinjen na osnovu beležaka i sećanja iz nešto kasnijeg vremena (nastalim u manastiru Remeti u Fruškoj gori 1721. godine). Jerotejev putopis na trenutke kao da pokazuje tragove običaja da se ovakvi putopisi u sveta mesta sastavljaju i u epskom desetercu, jer njegova putopisna proza povremeno prelazi u deseterački iskaz. Jerotej Račanin je dao i opis putovanja do Palestine i jedno od najuspelijih mesta čitavog spisa je maritima sa prikazom bure na moru.
Po nalogu beogradskog mitropolita Vićentija Jovanovića eksarh Maksim Radković proputovao je 1733. godine ceo severni i severoistočni kraj Srbije s ciljem da ispita i opiše stanje crkve i naroda u tim krajevima. Izveštaj Maksima eksarha, kako se u nauci naziva njegov spis, predstavlja veoma zanimljivo štivo, opis spomenika, popis sveštenstva i, kao najvažnije, stanja u narodu, koji kad mu dojadi siromaštvo i teško stanje pod austrijskom vlašću beži natrag u tursku carevinu.
Jeromonah manastira Rakovca i slikar Silvestar Popović ostavio je u rukopisu prevod jednog grčkog proskinitariona " na slovenski " izrađen u Jerusalimu 1764. godine i opis puta od Beograda preko Soluna do Jerusalima, koji je delom prevalio u društvu sa jednim drugim srpskim piscem zainteresovanim za putopisnu literaturu Hristoforom Žefarovićem. U Narodnoj biblioteci u Beogradu čuvan je jedan putopis iz XVII veka pod nazivom Skazanije o svetem grade Jerusalimi i o inem sveti mestih. Jovan Rajić je ostavio zanimljiv opis bure u svom Moreplavaniju sa ušća Dunava u Svetu goru (1758), a Sava Vladislavić (oko 1664 - 1738), prevodilac Orbinijevog Kraljevstva Slovena, ostavio je značajan spis o svom diplomatskom poslu u Kini (1725 - 1728). Vladislavićev spis se deli na izveštaj s puta i na izveštaj za caricu Anu Joanovnu predat 1731. godine. Pod naslovom Tajni izveštaji o sili i situaciji kineskog carstva delo je nastalo 1728. i objavljeno je kao poverljiv materijal samo za upotrebu na ruskom dvoru. Delovi publikovani u Istoriji Rusije Solovjeva imaju zanimljive opise kineskog dvora i pesnik Jovan Dučić svakako je bio u pravu kada je Vladislavića nazvao " modernim putopiscem " srpske književnosti.
Srpski barokni putopis nosio je nekoliko karakterističnih crta. Prvo, najvećim delom on je sastavljan na narodnom jeziku ili jeziku sasvim bliskom narodnom; čak se može konstatovati gubljenje osećanja pisaca putopisa za jezik stare srpske književnosti (dativ apsolutni se više ne razume). Pada u oči posebni postupak u opisima objekata i predela na hodočasničkim putovanjima u ovim vodičima u sveta mesta. To nije opisivanje doslovno shvaćeno, nego se na putu uočava u stvari neka vrsta metafizičkog pejzaža. Objekti na hodočasničkim putovanjima, predmeti pokloničkih kultova, isečci predela, samo su na zemlju spušteni simboli jednog drugog, metafizičkog pejzaža i putovanja, čije su odrednice i međaši nebeski putokazi i sudbine svetaca, Bogorodice, Hrista ili biblijske legende. Najzad, posebno izraženo interesovanje za pompu i ceremonijal, za liturgijske i hodočasničke svečanosti, dobijaju središno mesto u nekim od putopisa i tu se može pratiti prodor baroknog ukusa u ove spise, može se govoriti o nekoj vrsti koreografskih beležaka koje u putopisima dočaravaju sliku gotovo baletski postavljene ceremonije o proslavi Uskrsa i drugih praznika u odredištima hodočasničkih putovanja.
Prelazeći iz krila barokne proze u nove stilske struje srpski putopis je preoblikovao nekoliko značajnih elemenata negovanih u baroku: u predromantizmu je prihvaćen kao pesnička, a ne prozna vrsta, a svojom avanturističkom crtom, opisom putovanja, bura i gusarskih napada, uticao je na potonju srpsku prozu od Dositeja, Vujića, Vidakovića, prote Mateje Nenadovića i Jakova Ignjatovića do Dragutina Ilića.
Ostale vrste srpske barokne proze obuhvataju bogatu epistolarnu književnost, memoare, filozofske i polemičke spise i anegdotski materijal. Epistolarna književnost dobija poseban značaj u baroku i oslanja se na " epistolare " vrstu štampanih ili rukopisnih uputstava za sastavljanje pisama. Hilandarska prepiska sa Dubrovačkom republikom pokazuje neobične znake obnavljanja manirizma u baroknim vremenima (XVII i XVIII vek); hajdučka pisma i vojnički izveštaji sa severnih i južnih granica prema Turskoj niču u susedstvu usmene epike i nose pečat iste osećajnosti, a čisto književna pisma Arsenija Čarnojevića, Orfelina ili Rajića imaju značajno mesto u ovoj oblasti. Dnevničke beleške idu ponekad uz istorijske spise (Branković, Atanasije Daskal Srbin, Končarević), ponekad su razvijeni zapisi, a ponekad predstavljaju službene beleške visokih ličnosti vođene iz dana u dan (Partenije Pavlović, Vićentije Jovanović, Vasilije Petrović Njegoš, čiji je dnevnik izgubljen, i Makarije Petrović).
Književnost baroka nije zaboravljena tokom daljeg razvoja srpske knjige. Srpski klasicizam, koji je jednim delom pao naporedo sa rokokoom, iskazao se najpre u takozvanom " dvorskom klasicizmu " koji nosi neka obeležja rokokoa, kao što je slučaj sa pesničkim delom ranog Mušickog. Zahvaljujući istraživanju Save Damjanova pokazalo se da u rukopisnoj zaostavštini Mušickog ima erotske poezije, kao i da je poezija unošena u anonimne rukopisne pesmarice sve do u XIX vek nosila tragove rokajnog ukusa.
Neke crte baroknog stila i rokajne mode nose početni delovi memoara Simeona Piščevića, iako njegovo memoarsko delo u celini, vremenom nastanka, opštim tonom i osećajnošću pripada predromantizmu. Galantni tonovi memoara Save Tekelije predstavljaju recidiv rokokoa, a slične odjeke rokajnog ukusa imamo u Vukovom Srpskom rječniku iz 1818. godine sa obiljem lascivnih odrednica (koje su zahvaljujući jednom stilskom retušu 1852. u drugom izdanju odstranjene). Rokoko traje još uvek u galantnom sloju poezije nekih predromantičara (Jovan Pačić) i nekih romantičara (Branko Radičević), a crte baroknog romana evropske književnosti zapažene su u delima romansijera srpskog predromantizma.
Treba reći da i lascivne narodne pesme, koje su nađene u Vukovim hartijama među neobjavljenom zaostavštinom, predstavljaju zakasnele odjeke rokajne mode, i nastavljaju tradiciju takvih zbirki kao što je, na primer, Erlangenski rukopis s početka XVIII veka. Razloge što Vuk ove pesme nije objavio ne treba tražiti samo u rđavom iskustvu sa rečnikom iz 1818. godine i u otporu Stratimirovića i crkve. Treba pomišljati i na razloge stilske prirode. Vuk je iz drugog izdanja rečnika 1852. godine izostavio lascivnu leksiku iako odavno nije više bilo Stratimirovića među živima, a isto tako nije objavio lascivnu narodnu liriku iako je imao za to prilike tokom svog dugog života. Ako je galantna lirika još mogla biti u modi u vreme Vukove mladosti, sredinom veka ovakvim rokajnim naklonostima očigledno više nije bilo mesta u trenutku kada je romantizam bio na vrhuncu.
Najzad, treba reći da struktura Gorskog vijenca Petra Petrovića Njegoša pokazuje da je velikom pesniku bila poznata dramska književnost barokne Boke, i da je oratorijum (tamo i drugde u srpskoj književnosti baroka dobro poznati dramski rod) udario pečat strukturi Njegoševog remek-dela.
Relativno kasno prihvaćen u književnosti, termin barok je (prema Veleku) dvadesetih godina ovog veka ušao u opštiju upotrebu među nemačkim istoričarima književnosti, pa se verovatno s tim u vezu može dovesti činjenica da Tihomir Ostojić u svojim novosadskim predavanjima iz 1910 (objavljena su posthumno 1923) primenjuje na srpsku književnost termin barok. Da li se ta odrednica javlja u tekstu koji je nastao baš 1910. ili kasnije (Ostojić je umro 1921) nije od većeg značaja. Stoji činjenica da Skerlić u svojoj Istoriji nove srpske književnosti (1914) nije upotrebio ovaj termin i da ovu stilsku formaciju nije sagledao u tokovima srpske književnosti HVIII veka. U trenutku kada je pisao svoju istoriju, za to su postojali razlozi. Bar dve sredine sa kojima su bilo on sam, bilo materija kojom se bavio bili tesno povezani, francuska i ruska, nisu u tom času bile prihvatile ovaj termin i nisu bile spremne da stilsku formaciju baroka posmatraju kao primenljivu na kretanja u sopstvenim književnostima odgovarajućih razdoblja. Dugo posle Skerlića, sve do sredine našeg stoleća, ovaj problem bio je i dalje otvoren u evropskoj nauci o književnosti. " Francuska je po mom mišljenju pisao je Rene Velek još nedavno jedina važnija zemlja koja je gotovo u potpunosti odbila da usvoji ovaj termin ". Slično je bilo treba dodati i sa istoričarima književnosti u Sovjetskom Savezu. Međutim, poslednjih decenija došlo je do preokreta baš u ovim književnostima. U Francuskoj su Marsel Rejmon 1949 / 50. svojim studijama o francuskom književnom baroku, Žan Ruse jednom značajnom knjigom 1954. i antologijama, i Viktor Tapije jednim pregledom, sada već čuvenim, probudili interesovanje za francuski književni barok. U Sovjetskom Savezu problem baroka u slovenskim književnostima postavljen je odavno i sistematski pretresan decenijama. Akademija nauka SSSR pripremila je uz IV međunarodni sastanak slavista Zbornik odgovora na pitanja nauke o književnosti (Moskva 1958), u kojem je 15. pitanje bilo posvećeno baroku u slovenskim književnostima. To anketno pitanje je glasilo: " Da li je bilo u slovenskim zemljama tako nazvane " književnosti baroka "? Je li mogućno prihvatiti taj termin kao oznaku nekih književnih tokova HVII-XVIII veka, i kakve bi bile osobenosti " književnosti baroka " u slovenskim zemljama? " Na ova pitanja dali su odgovore I. N. Goleniščev Kutuzov (Moskva), J. Hrabak (Brno), P. N. Berkov (Lenjingrad), A. A. Morozov (Lenjingrad), K. Trajmer (Beč). Kako je u zapadnoslovenskim književnostima (dakle onim koje su pripadale zapadnom hrišćanstvu) barok bio uveden kao oznaka za određeno razdoblje i određene književne tokove još ranije, problem se zaoštrio na pitanju onoga što bi se moglo nazvati " ortodoksnim (pravoslavnim) barokom ", dakle barokom u Rusiji, Srbiji, Bugarskoj, zemljama koje su pripadale vizantijskoj civilizaciji. A. A. Morozov je veoma istrajno, i razvijajući veliku aktivnost, decenijama bio zagovornik uvođenja stilske odrednice barok i video mogućnost da se stilska formacija baroka sagleda i u tokovima ruske književnosti. S Druge strane je Dmitrij Čiževski od 1946. naovamo, najpre u zasebnim studijama, potom u svom Uporednom pregledu slovenskih literatura (1952) i u svojoj velikoj istoriji slovenskih književnosti, razmatrao uz ostalo i ortodoksni barok Ukrajine i Rusije, zaobišavši probleme srpskog baroka. Idući za problemima baroka, pisac ovih redova dao je u zborniku Od baroka do klasicizma (1966) izbor studija o srpskoj književnosti XVII i XVIII veka grupisan tako da osvetli pomenuti stilski tok. Nemački slavista Rolf Diter Kluge, polazeći od te knjige, došao je do zaključka da se " ovde prvi put skreće pažnja na stilska obeležja baroka u srpskoj književnosti " i posebno se zabavio ovim pitanjem dajući pregled razvoja periodizacije srpske književnosti od Skerlića do pojave zbornika.
Godine 1970. pisac ovih redova dao je sintezu srpske književnosti baroka (M. Pavić Istorija srpske književnosti baroknog doba XVII i XVIII vek, Beograd, 1970), a ubrzo potom je i u nekim drugim slovenskim književnostima došlo do opšteg primenjivanja kriterijuma baroknog stila na književna zbivanja XVII i XVIII veka i do formulisanja novog stava prema " ortodoksnom baroku ". Državni naučni zavod Poljske izdao je 1971. godine dvotomnu istoriju ruske književnosti pod redakcijom M. Jakubjeca, u kojoj su neki tokovi ruske književnosti XVII veka posmatrani kao književnost baroka. Najzad, definitivnim činom prihvatanja važnosti ove stilske formacije u sovjetskom znalstvu o književnosti i uopšte u slavistici, može se smatrati knjiga D. S. Lihačeva Razvitak ruske književnosti H-XVII veka (Lenjingrad, 1973), gde je u zasebnom poglavlju osvetljen " Barok u ruskoj književnosti XVII veka ", mada je isti autor i ranije (1967,1971) pisao o ruskom književnom baroku. Godine 1977. nemački slavista Rolf Diter Kluge ponovo se vratio srpskom baroku i posle dve studije o Vencloviću dao u svojoj preradi Barčeve istorije jugoslovenskih književnosti odeljke posvećene piscima srpskog baroka (A. Barac, Geschichte der jugoslavischen Literaturen von den Anfdngen bis zur Gegenwart bearbeitet und herausgegeben von Rolf-Dieter Kluge, Wiesbaden 1977).
Naporedo sa ovim procesom primenjivanja kriterijuma baroknog stila na materijal srpske književnosti XVII i XVIII veka, tekao je sličan i prvome komplementaran proces u nauci o likovnim umetnostima kod Srba ovog razdoblja. To je bilo od posebnog značaja, jer je često bilo reči o istim ličnostima, koje su se, kao Venclović, Žefarović ili Orfelin, bavile i književnošću i likovnim umetnostima. Tokove srpskog likovnog baroka proučavao je sa posebnom pažnjom, ispoljavajući trajno interesovanje za ovu materiju, D. Medaković (Srpski slikari, Novi Sad 1968, Putevi srpskog baroka, Beograd 1971, Tragom srpskog baroka, Novi Sad 1976, Srpska umetnost u XVIII veku, Beograd 1980), ali i drugi istoričari umetnosti posvećujući radove i grafici ovog razdoblja (M. Kolarić, P. Vasić, Radmila Mihailović, D. Davidov i drugi). Tako je moglo biti pokazano da su iste ličnosti ispoljavale isti barokni ukus radeći kao pisci na jednoj i kao slikari i graveri na drugoj strani.
Novo urazdobljavanje srpske književnosti i umetnosti koje je donelo primenjivanje baroknih kriterija na srpski materijal XVII i XVIII veka izazvalo je znatno interesovanje u stručnim krugovima. Pokazale su se prednosti ovakvog novog posmatranja stvari. Stilski izraz baroknih pisaca (kod Skerlića zaklonjen jezičkim ili idejnim odrednicama kao: Srpsko-slovenski pisci, Rusko-slovenski pisci, Racionalizam i sl.) došao je u prvi plan i pisci ove epohe mogu se uporediti sa svojim savremenicima svuda drugde u slovenskim i drugim književnostima. Dalje, zahvaljujući posmatranju srpskog baroka kao celine, mogle su biti uočene njegove veze, i geografske i vremenske, sa književnošću Dubrovnika, sa susednom hrvatskom književnošću baroka, ili sa srpskom književnošću u XVII veku, veze koje Skerlić nije mogao videti polazeći od svojih podela i pogleda. Ovakva periodizacija omogućila je takođe uporedno praćenje književnih i likovnih pojava iste stilske usmerenosti, kao i uporedno posmatranje usmene i pisane književnosti srpske, omogućila je da se usmena književna produkcija zabeležena u XVII i XVIII veku posmatra kroz kriterije baroknog stila, kojem je prilikom beleženja u onim vremenima i bila podvrgavana. Najzad, posmatranje baroknog racionalizma i eruditizma ranog XVIII veka odvojeno od prosvetiteljskog pokreta iz druge polovine istog stoleća, omogućilo je da se sagleda postojanje jedne rane prosvećenosti (ili pretprosvećenosti) i u srpskom društvu. Kod Skerlića, gde se pod pojmom Racionalizam obrađuje i rana prosvećenost petrovske epohe i " Jozefinizam ", ovo razlikovanje nije bilo mogućno.
Ovakva nova periodizacija srpske književnosti XVII i XVIII veka dobro se uklapa i u opštu viziju tokova srpske književnosti koju ima savremena nauka, te se srpska književnost baroka periodizacijski nadovezuje na staru srpsku književnost i mogu se pratiti prelazni oblici između dve epohe (stare i nove književnosti srpske) upravo na materijalu obeleženom baroknim stilom. (Upor. D. Bogdanović, Istorija stare srpske književnosti, Beograd 1980, str. 114).
Pomenute nove mogućnosti koje je otvorilo primenjivanje baroknog kriterija u nauci o srpskoj književnosti bile su uočavane u brojnim recenzijama Istorije srpske književnosti baroknog doba. Te recenzije uverile su pisca da postoji i kod nas i u svetu u slavističkim krugovima znatno interesovanje za ovaj novi pristup stvarima, pa će svakako poslužiti i čitaocu u slučajevima kada zaželi da se i sam o tome dokumentuje:
Iscrpniju literaturu o ovom razdoblju videti u delu M. Pavić, Istorija srpske književnosti baroknog doba (XVII i XVIII vek), Beograd 1970, str. 493 - 510. i u studiji M. Pavić, Rađanje nove srpske književnosti, Beograd 1983, str. 11 - 253. Literatura o G. S. Vencloviću i 3. Orfelinu ovde se daje zasebno u bio-bibliografskim prilozima o ovim piscima.
