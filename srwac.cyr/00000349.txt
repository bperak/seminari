Predsednik Srbije Boris Tadić izjavio je da će u narednih deset godina Srbija postati država nauke i znanja, čiji će mladi stručnjaci biti konkurentni na međunarodnoj naučnoj sceni i tržištu rada.
Boris Tadić je u Novom Sadu, na uručenju nagrade " Dr Zoran Đinđić " najboljim mladim istraživačima, studentima i autorima najuspešnijih diplomskih radova, istakao da su uspešni naučnici najveći ljudski kapital Srbije i da je njihova obaveza da, osim što rade na samousavršavanju, rade, baš kao i pokojni premijer Đinđić, i na unapređivanju društva u kojem žive.
" Moramo naučiti ljude da uče, da menjaju stvari oko sebe, da ne pokleknu pred pesimizmom, da se ne prepuste statičnosti, mizantropiji, mrzovolji i zlu koji su uvek prisutni u našim životima. Mi moramo preokrenuti stvari, a svi preokreti zavise od pojedinaca ", rekao je predsednik.
Prema njegovim rečima, Srbija ponovo zauzima mesta u međunarodnoj nauci i istraživanju bez pretenzija da bude vodeća sila, ali sa ambicijom da stekne mesto koje zaslužuje.
" Srbija koja očekuje da joj neko nešto udeli, koja se žali na svoju sudbinu, koja je spremna na svakidašnju jadikovku i pesimizam i u kojoj većina navija za kamen, a ne za Sizifa koji taj kamen gura, takva Srbija nema perspektivu ", kazao je Tadić.
" Šta da rade vredni i uspešni kada je teško vreme da budu optimisti rekao bi Zoran Đinđić. Molim naše mlade laureate da budu optimisti jer ništa nije otrovnije od pesimizma ", poručio je Pajtić.
" Pesimisti tvrde da se ništa ne može promeniti a može, i promenićemo, a najpre ćemo promeniti pesimiste u optimiste ", naglasio je predsednik pokrajinske vlade.
Priznanje za najbolji diplomski, magistarski ili master rad iz oblasti sociologije i filozofije dobila je Nora Hicko s Filozofskog fakulteta, a nagradu joj je uručio predsednik Srbije.
Za najboljeg studenta Univeziteta u Novom Sadu proglašen je Damjan Vučurović sa Tehnološkog fakulteta, kome je nagradu uručio predsednik Vlade Vojvodine.
Možemo ispuniti većinu ekonomskih obećanja građanima
Predsednik Srbije je izrazio uverenje da će Vlada Srbije uspeti da do početka 2012. godine ispuni većinu ekonomskih obećanja, iako je radila u vreme najveće ekonomske krize u novijoj istoriji.
Boris Tadić je novinarima u Novom Sadu izjavio da bi upravo rekonstrukcija vlade, ukoliko koalicioni partneri uspeju da se dogovore posle Nove godine, trebalo da poboljša funkcionalnost vlade, da doprinese novoj dinamici u radu državnih institucija i bržoj realizaciji započetih projekata.
" Važno je tokom ovih teških kriznih godina da učinimo sve da ispunimo planove, a ne da rezultate rada ove vlade merimo po rokovima koji su skraćeni i u kojima nije bilo moguće izvršiti obećano ", rekao je Tadić, i dodao da je potreban razuman rok kako bi predizborna obećanja bila ispunjena.
Predsednik Tadić je objasnio da, osim ispunjenih kratkoročnih obećanja, želi da vidi realizaciju ciljeva iz strategije " Srbija 2020 " koja, kako je objasnio, nije stranački program, već dokument koji su načinili vanpartijski ekonomski stručnjaci.
" Nije to plan jedne stranke, to je plan koji treba da bude plan svih nas. On je sada na javnoj raspravi i podložan je kritici, to nije sveto slovo, ali plan je koncipiran tako da na realističan način vodi Srbiju prema razvoju, prema evropskim integracijama, podiže životni standard, i da se iz godine u godinu poveća broj zaposlenih ", rekao je on.
" Ne treba svemu davati stranački prizvuk, to što sam ja tražio od Demokratske stranke da podrži taj plan, to je prvi put u našoj istoriji da se traži da stranke svim svojim bićem i energijom stanu iza plana koji su radili neki ljudi izvan političkih stranaka ", rekao je Boris Tadić.
Kako je predsednik Srbije istakao, nije dobro da taj plan na samom početku rasprave komentarišu neki diskreditovani ekonomisti koji su na početku ekonomske krize kod građana stvarali pesimizam i paniku, već u raspravi moraju učestvovati ljudi sa kredibilitetom.
