1. Republička komisija za sprovođenje završnog ispita i upisa u srednje škole za školsku 2013 / 14. godinu, reagovala je pravovremeno i donosila odluke u skladu sa činjeničnim stanjem. Nakon dobijanja izveštaja Ministarstva unutrašnjih poslova, da je došlo do krađe i zloupotrebe testova, odluke koje su donete, iako teške, bile su odgovorne i u korist svakog učenika i obrazovanja u celini.
2. Na pitanje šta to radite i šta hoćete da postignete, izneto u dopisu, obaveštavamo javnost da Ministarstvo prosvete, nauke i tehnološkog razvoja godinama unazad radi na unapređivanju obrazovnog sistema sa željom da se kvalitet obrazovanja podigne na viši nivo. Uloženo je dosta napora da se u vreme svetske ekonomske krize unaprede materijalno tehnički uslovi rada ustanova našeg obrazovnog sistema i u tom pravcu došlo je do izgradnje novih škola, fiskulturnih sala, učeničkih i studentskih domova, nekoliko ustanova visokog obrazovanja, unapređen je učenički i studentski standard, uveden internet u sve škole, sprovedena kompjuterizacija škola i modernizaciju opreme u stručnim školama. Donet je niz obrazovnih standarda, izrađen Nacionalni okvir kvalifikacija, nastavljen projekat besplatnih udžbenika, unapređen strateški razvoj i zakonska regulativa kroz donošenje Strategije razvoja obrazovanja u Srbiji do 2020. godine i Zakone koji se odnose na osnovno, srednje, visoko obrazovanje i obrazovanje odraslih. Donet je čitav niz pravilnika, unapređeno samovrednovanje i uvedeno spoljašnje vrednovanje što značajno doprinosi podizanju nivoa kvaliteta obrazovanja.
3. Javnost je pre nekoliko dana obaveštena da je upisna procedura u srednje škole za školsku 2013 / 14. godinu uspešno sprovedena, na bazi modela upisa na osnovu liste želja, koji se sprovodi od 2003. godine. Popunjavajući listu željenih škola i obrazovnih profila, u skladu sa sklonostima dece, školskim uspehom i uspehom na takmičenjima, učenici, uz pomoć svojih roditelja, biraju najbolje rešenje za svoje dalje obrazovanje i svoju budućnost. Ove godine po prvoj želji upisano je 65,12 % dece a po prve tri želje 86 %, što je visok procenat ostvarenja upisa u željenu školu, koji se ne odnosi samo na odlične učenike već na čitavu učeničku populaciju. Navođenje da spajanje odeljenja u koje nije upisan dovoljan broj učenika bi moglo da se obavlja po teritorijalnom principu nikada nije bilo niti će biti, tako da neće biti ni potrebe da deca putuju do škole 20, 30 ili 50 kilometara. Ovi podaci poznati su javnosti i svim zainteresovanima ali čini se ne i gospodinu Antiću koji je svoju ličnu neinformisanost slanjem pomenutog dopisa svim medijima želeo da prenese na širu okolinu.
4. Povodom zahteva da se srednjim školama dozvoli formiranje odeljenja od 8 - 15 učenika, bez prethodnog obraćanja Ministarstvu, ističemo da ovakav predlog vodi anarhiji i u suprotnosti je sa procedurom formiranja odeljenja koja je svim školama dobro poznata jer se već pet godina primenjuje. Kontrolom upisa, kontrolom broja učenika u odeljenju i kontrolom formiranja odeljenja značajno je unapređena odgovornost svih aktera u ovom procesu i istovremeno ostvarene značajne uštede i racionalizacija sistema srednjeg obrazovanja.
5. Povodom zahteva za hitnu promenu upisne politike i konsultacije sa relevantnim činiocima, uključujući tu i sindikate radnika u prosveti, ističemo da smo iznenađeni Antićevim nepoznavanjem procedure pripreme plana upisa učenika u srednje škole koja se duži niz godina sprovodi na bazi konsultacija, koje je iniciralo Ministarstvo a u kojima predstavnici Sektora za školske uprave, stručno pedagoški nadzor i srednje obrazovanje i vasptanje, aktivno učestvuju svake godine. Konsultacije se sprovode sa svim relevantnim akterima na lokalnom i regionalnom nivou što uključuje: školske uprave, škole, lokalne samouprave, filijale nacionalne službe za zapošljavanje, preduzeća i udruženja preduzetnika kao i reprezentativne sindikate. Ovakav način rada pokazao se opravdanim i dobrim jer su svi akteri u planiranju upisa maksimalno uključeni. Predstavnici reprezentativnih sindikata upoznati su sa svim dešavanjima i radom školskih uprava jer postoje i redovni sastanci načelnika školskih uprava i reprezentativnih sindikata a kada Forum srednjih stručnih škola preraste u Sindikat i postane reprezentativan i gospodin Antić će biti pozivan na te sastanke.
6. Na kraju pitam gospodina Antića, kao prosvetnog radnika čiji je zadatak da obrazuje i vaspitava učenike, zašto je protiv najboljih učenika koji svojim radom, svojim znanjem, zalaganjem, i učešćem na mnogim takmičenjima pronose slavu svoje škole, svoje opštine, svoga grada i svoje države?
Ovim putem ga obaveštavam da su odlični učenici upisani i u školu u kojoj on radi i da treba da se ponosi što će raditi sa takvim učenicima.
Da zaključim svi učenici, bez obzira na uspeh, koji su u prvom i drugom upisnom krugu izrazili želje upisani su u željene škole i obrazovne profile i želim im puno uspeha u daljem školovanju. Gospodina Antića pozivam da se pravovremeno informiše o svim dešavanjima u obrazovnom sistemu preko organa svoje škole, školske uprave, i određenih sektora Misistarstva koji su otvoreni za razgovore sa svim akterima u obrazovnom sistemu. Samo dobro informisan prosvetni radnik će biti zadovoljan prosvetni radnik koji će širiti pozitivnu energiju na kolege, učenike i širu okolinu.
S poštovanjem,
POMOĆNIK MINISTRA
dr Zoran Kostić
