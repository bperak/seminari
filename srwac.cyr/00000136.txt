Predsednik Srbije Boris Tadić ocenio je u intervjuu " Frankfurter algemajne cajtungu ", da bi nezavisno Kosovo bilo veoma opasno po stabilnost celokupnog Balkana i upozorio da bi rešenje koje bi zadovoljilo samo albansku stranu, dovelo do egzodusa Srba.
" Rezultat bi bilo monoetničko društvo na Kosovu, a posledice bi bile loše ne samo po Srbiju i njenu demokratiju ", rekao je Tadić u opširnom intervjuu ultrakonzervativnom dnevniku iz Frankfurta, koji ističe da je predsednik Srbije politički suparnik premijera Vojislava Koštunice, ali da u kosovskom pitanju njih dvojica " složno nastupaju ".
Nezavisnost Kosova i Metohije " ne može biti u interesu ni Nemačke, niti bilo koje druge evropske države. Nezavisnost Kosova bi imala vrlo opasne posledice po stabilnost celokupnog Balkana ", naglasio je Tadić.
" Većina kosovskih Albanaca ne želi da pod jednim ' državnim krovom ' živi sa Srbijom. Za Srbe u Mitrovici, Štrpcu i Gračanici i drugim srpskim opštinama važi, međutim, obrnuto oni ne žele da žive na nezavisnom Kosovu. Mi moramo naći rešenje koje odgavara obema činjenicama ", rekao je Tadić.
Na pitanje FAC-a šta bi dovelo do veće nestabilnosti da Kosovo dobije ili da ne dobije nezavisnost Tadić je odgovorio da rešenje mora biti takvo da ga obe strane mogu prihvatitii.
" Ja mislim da još imamo dovoljno prostora za kreativno rešenje koje će značiti kompromis, a ipak zadovoljiti mnoge interese obeju strana ", naglasio je srpski predsednik.
Na opasku da bi Srbija s Kosovom teoretski značila i političko učešće Albanaca u vlasti u Beogradu i na pitanje da li bi, recimo, Srbi bili spremni da prihvate Albanca za ministra unutrašnjih poslova, Tadić je rekao da on isto to pitanje uvek iznova postavlja građanima Srbije i da na obe strane postoje teškoće s prihvatanjem realnosti.
" Zadatak političara je da ljude, koliko je kod moguće, približe toj realnosti ", ocenio je Tadić.
Reagujući na ocenu nemačkog dnevnika da bi, ako bi Kosovo ostalo deo Srbije, to značilo da bi petina stanovništva Srbije bila neprijateljski raspoložena i odgovarajući na pitanje da li bi Srbija mogla da podnese taj teret, Tadić je rekao da svaka država ima obavezu da učini sve kako bi je građani prihvatili kao sopstvenu i da naš slučaj nije jedinstven primer države koja ima određene teškoće s lojalnošću jednog dela građana.
" Naše teškoće s Kosovom su hronične. Pitanje kosovskih Albanaca je postojalo već u bivšoj Jugoslaviji i ne počinje tek 90 - ih godina. Sada se nalazimo u poslednjoj fazi tog procesa i imamo dve opcije jednu zastupaju Albanci, drugu oficijelne institucije Srbije. Videćemo gde ćemo se naći ", rekao je Tadić.
Na pitanje zašto bi kosovski Albanci prihvatili autonomiju koju im sada nudi Srbija, ako su po Ustavu iz 1974. godine imali još veću, Tadić je rekao da je autonomija, koju je Kosovo posle 1974. godine uživalo bila opsežna, ali da Kosovo tada nije bilo finansijski nezavisno.
" U Ustavu od 1974. godine nije bio predviđen samostalni pristup Kosova međunarodnim finansijskim institucijama. Prema sadašnjem našem predlogu, to je moguće. To je nivo privredne nezavisnosti koju ne poznaje nijedno drugo autonomno rešenje u svetu ", rekao je Tadić.
Komentarišući ocenu lista da je pokojni srpski premijer Zoran Đinđić, nekoliko dana pred smrt rekao da ga zaokuplja pitanje kako bi izgledala jedna srpska država s pola miliona Albanaca koji bi imali pravo da kupuju nekretnine u centru Beograda, Tadić je naveo da je ta demografska tendencija nesporna činjenica.
Odgovarajući na konstataciju da jedna država sa znatnim brojem nelojalnih građana ne može funkcionisati i da to nije u nacionalnom interesu Srbije, Tadić je rekao da je to ozbiljan problem kojeg je on svestan i dodao da " Srbiji, na žalost, nije uspelo u prošlim decenijama da se kosovskim Albancima predstavi kao prihvatljiva država ".
Tadić je, takođe, rekao da ovih dana vlada epidemija meningitisa na Kosovu i da je on, kao predsednik, ponudio ukupne bolničke kapatitete Srbije za tretman obolelih kosovskih Albanaca.
" Ta se ponuda svakodnevno prihvata. To je jedan od koraka s kojim se može stvoriti poverenje ", rekao je Tadić.
Reagujući na konstataciju da je jedan savetnik pokojnog kosovskog lidera Ibrahima Rugove navodno rekao da, posle nezavisnosti, kosovskim Albancima treba dati dvostruko državljanstvo, Tadić je rekao da bi pitanje dvostrukog ili višestrukog državljanstva bilo dobro, funkcionalno rešenje za teritoriju cele bivše Jugoslavije.
Predsednik Srbije je, takođe, rekao da budućnost Srbije vidi kao otvoreno društvo, ali da " tu otvorenost očekuje od svih u regionu ".
