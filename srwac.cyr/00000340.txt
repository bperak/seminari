Obraćam Vam se u ime građana Srbije koji mesečno izdvajaju novac kako bi nacionalni servis, u okviru kojeg se nalazi i Radio Beograd, omogućio nepristrasno, pravovremeno i sveobuhvatno izveštavanje građana. Ukoliko građani Srbije imaju zakonsku obavezu da učestvuju u finansiranju javnog servisa Srbije, prirodno je da očekuju da javni servis uvaži i čuva osnovne građanske slobode i principe demokratije. Ukoliko bi objektivnost i otvorenost Radio Beograda za različita mišljenja izostala ozbiljno bi bio doveden u pitanje demokratski poredak u kome (nadamo se i dalje?) živimo.
Povod za ovo obraćanje jeste ukidanje kultne emisije Atlantis koja se emitovala na programu Radio Beograda. Sigurno ste svesni da je u javnost procurila nezvanična informacija da ste Vi uklonili ovu emisiju iz programa nakon nedozvoljenih pritisaka od strane člana Programskog saveta RTS Dragoljuba Mićunovića (poslanik URS Željko Ivanji se takođe uzgredno spominje).
Pravo na slobodu govora jedno je od najosnovnijih demokratskih prava. Pravo na javnu, slobodnu misao, na javno zastupanje stava u medijima takođe je jedno od osnovnih demokratskih postulata. Pravo na slobodu medija nije samo pravo - to je uslov postojanja istinski demokratskog poretka. Ti i takvi slobodni mediji moraju se pridržavati nekih principa, ali je njihov osnovni zadatak neposustajanje pod pritiscima i hrabro ispunjavanje svog novinarskog i uredničkog posla. Kada se u nekoj demokratskoj zemlji guši sloboda štampe, zatvaraju novinari, ukidaju televizijske i radio emisije koje nisu po volji vlastodržaca, teško je ne primetiti kako takva zemlja prirodno srlja u haos i anarhiju. Bahatost vlasti često je u stanju da dovede u pitanje demokratski poredak ukoliko ih javnost na vreme, hrabro, ne opomene da su politička uplitanja neprihvatljiva. Neprihvatljivo je pretvarati Srbiju u državu u kojoj je na delu meki totalitarizam što bi značilo da više ne živimo u slobodnoj i demokratskoj zemlji. Demokratski sistem se urušava, između ostalog, i zato što glavni urednici nemaju dovoljno moralne snage i hrabrosti da javno saopšte da li se nalaze pod pritiscima, i kakvi su pritisci u pitanju. Dakle, pravo na javno iznošenje drukčijeg stava, sviđao se takav stav vlastima ili ne, osnovno je pravo i kao takvo se ne može ukinuti. Svako ko bi pokušao da ukine ovo pravo osporavao bi demokratske vrednosti u Srbiji, demokratske institucije i slobodu. Pravo na slobodu medija je, pak, još značajnije pitanje. Mediji imaju, kao što već rekosmo, ne samo pravo već i obavezu da informišu javnost slobodno i bez političkih pritisaka. Svaki politički pritisak na glavne urednike i pokušaj ugrožavanja ovih osnovnih sloboda mora dobiti oštar odgovor slobodnomislećih ljudi i celokupne javnosti. Slobodu brane svi građani, ali je njena odbrana najpre u rukama javnih ličnosti i intelektualaca.
Opet, moguće je da sve ovo nije slučaj sa emisijom Atlantis koja se emitovala na programu Radio Beograda. Ukoliko je tako, Vaša je obaveza da se, kao urednik Drugog programa Radio Beograda, obratite javnosti, prekinete spekulacije i javno obrazložite zašto je sa programa skinuta ova kultna emisija. Nakon protesta dela javnosti, obratili ste se javno preko lista Politika, i u obrazloženju istakli da je Atlantis ukinut usled kršenja novinarskog profesionalizma, objektivne nepristrasnosti i da je u emisiji bilo reči o genetski modifikovanoj hrani i opasnostima zaprašivanja zemlje. Sve ove informacije, kažete, ljudi su pogrešno shvatili, odnosno, Vaše obrazloženje se odnosi na to da se u emisiji Atlantis spominjalo nešto što se nije spominjalo ni u jednoj drugoj emisiji, a pošto nije bilo ni jedne reči sumnje ka onome što gost u datoj emisiji priča, jasno je da je na delu neprofesionalizam.
Gospodine Malavraziću, Vaše obrazloženje je posebno važno ukoliko imamo u vidu da postoje snažne indicije da je u pozadini stvari politički pritisak vladajuće većine, koje nas upućuju na zaključak da vlast na svom putu bez alternative guši svaku različitost i alternativno mišljenje. Teško je razumeti odluku o ukidanju emisije koja je ugostila svetski priznate intelektualce poput Edvarda Hermana, Džona Pildžera, Dajane Džonston i Noama Čomskog. Sada se neko buni zašto priznati intelektualci iznose nepopularna mišljenja kojih nema u medijima i zašto im niko u emisiji ne oponira. I iz toga ste zaključili da je na delu novinarski neprofesionalizam? Naime, nije ni potrebno da u okviru same emisije neko oponira iznesenom stavu, pošto tom stavu oponira maltene cela srpska medijska scena. I baš zbog toga, sav prostor u emisiji je, logično, prepušten za iznošenje alternativnog mišljenja. To i jeste definicija kvalitetne emisije: dovesti značajne ljude iz svoje oblasti, sa njima napraviti dobar intervju i zadovoljiti potrebu slušalaca da čuju nešto drukčije i kvalitetno na našem bezalternativnom nebu. Meni, kao običnom građaninu, veći problem predstavlja to što, na neki način, upoređujete istaknute intelektualce i mediokritete koji se neprestano pojavljuju u ostalim medijima, ali - nema problema. Svako ima pravo da iznese svoj stav. Samo to pravo izgleda nemaju gosti emisije Atlantis.
Na kraju, jasno je da u svom obrazloženju kritikujete stavove iznete u emisiji. Gospodine Malavraziću, sada je jasno da se ukidanjem emisije ukida pravo na slobodu govora.
Teme koje su pokretane u emisiji Atlantis bile su zanimljive, gosti inspirativni a njihova izlaganja krajnje poučna, mada je to u ovom slučaju najmanje važno. Ostavimo sada po strani kvalitet i značaj ove emisije. Prava tema, kao što se iz Vašeg obrazloženja i naslućuje, jeste nedozvoljavanje javnog iznošenja drukčijeg stava i ugrožavanje slobode medija.
Još jednom ponavljam: ukoliko ste Vi doneli odluku o ukidanju jedne kultne emisije pod političkim pritiscima, javnost od Vas očekuje da to i obznanite. Obznanite kakvim ste pritiscima izloženi i ko je odgovoran za nedemokratske pritiske tog tipa. Očekujemo od Vas, za koga još uvek verujemo da ste častan i moralan čovek, da prvi stanete u odbranu osnovnih demokratskih načela, za koje ste se javno, kao i većina naše medijske elite, svesrdno zalagali proteklih godina. Društvena atmosfera koja se u Srbiji medijski kreira nije ni demokratska, niti je ljudska. Ona je, naprotiv, zastrašujuća. Ovakva praksa proizvešće dalju nestabilnost i omogućiće povratak Srbije u ono stanje koje je izvanredno opisano u sada već kultnom filmu Crni bombarder. Ukoliko se sećate, u filmu se upravo radilo o zabrani jedne radio emisije pod političkim pritiscima režima. Ne dozvolite da i danas slobodu proguta mrak totalitarizma i jednoumlja. Ne dozvolimo povratak u mračna vremena totalitarizma, javnih denuncijacija i kršenja građanskih sloboda. Pokažimo da smo ljudi, pokažimo da nam je stalo do slobode govora.
Imajući sve u vidu, iskreno se nadamo da ćete odustati od ukidanja emisije Atlantis, ne isključivo zbog same emisije, već zbog značaja odbrane osnovnih demokratskih načela. Atlantis je u ovom slučaju stub odbrane demokratskih vrednosti. Zabrana Atlantisa je simbol. Nemojte Vi da budete taj čovek koji će podleći takvim pritiscima. Poslušajte zdrav razum, povratite narušeni kredibilitet Vaše medijske kuće.
I na kraju, pružite priliku zastupnicima drugačijeg mišljenja da se i njihov stav čuje, da ga iskažu i argumentovano brane. Nemojte se iščuđavati ako u nekoj emisiji, na nekom mediju čujete nešto što ne možete čuti ni na jednom drugom mestu. Verujte da ćete time učiniti veliku uslugu krhkoj srpskoj demokratiji.
Nepostojanje jedinstvenog srpskog kulturnog obrasca slabi srpski nacionalni identitet. Stoga je moguće unutar jednog naroda koji živi na prostoru dve političke jedinice, konstruisati dve nacije. Ovakav slučaj nije nepoznat - uzmimo samo primer stvaranja separatne autrijske nacije u odnosu na nemačku. Takođe, moguć je pokušaj dekonstrukcije nacije, a zatim konstrukcije separatnih naroda. Čini se da su najutemeljenije upravo one teorije koje narod definišu kao skup različitih plemena i etničkih grupa, koje imaju zajednički jezik, kulturu i istorijsko pamćenje. Nacija se, pak, nadovezuje na pojam naroda mada ne nužno. Ona svakako crpi istoriju i kontinuitet narodnog istorijskog postojanja, mada se ne mora nužno odnositi na jedan narod. Nacija predstavlja posebnu celinu i identitet koji se nameće kao jedinstvo ciljeva i težnji jednog ili više naroda koji živi na nekom prostoru i deli sličnu kulturu i istoriju. Nacija se može proizvesti kao celina koja nastaje prirodno, kao celina koja izrasta iz naroda, što predstavlja pojam nacionalne države. Ukoliko nacija proistekne iz jednog naroda kao celine ili na jednom delu teritorije tog naroda, njeno nacionalno osećanje neće biti ograničeno političkom jedinicom, već će se svaki pripadnik naroda koji čini naciju smatrati neotuđivim delom te nacije ma gde živeo. Pripadnike ovako shvaćene nacije veže zajedničko etničko poreklo, ali ponajviše, pored narodnog jezika, kulture i istorijskog sećanja, jedinstven nacionalni identitet i sličnost različitih kulturnih aspekata, zatim solidarnost i osećanje povezanosti sa drugim pripadnicima iste nacije. Stabilnost države koju čini ovako shvaćena nacija zavisi od uspostave patriotizma u svim delovima zemlje i u svim etničkim grupama koje sa njom žive, ne poričući njihove posebnosti. Vojvođanski identitet kao primer stvaranja građanističke nacije
Sa druge strane, postoji i građanistički koncept nacije koji se zasniva na krovnom nacionalnom identitetu koji nastaje u posebnoj političkoj jedinici i nameće se svim stanovnicima države. Državljanstvo se izjednačava sa nacionalnošću, a krovni identitet obezbeđuje uspešno nametanje kulturnog identitetskog obrasca različitim narodima koji žive na prostoru novoosnovane nacije. Severna srpska pokrajina Vojvodina predstavlja primer pokušaja konstrukcije nacionalnog identiteta građanističke nacije. Ovako shvaćena nacija u nastajanju ima za zadatak da nametne termin vojvođani kao identifikacionu oznaku i krovni identitet raznorodnim narodima koji žive u ovoj srpskoj pokrajini, te bi tako svi stanovnici tog dela zemlje, ma koliko podeljeni i raznorodni bili, vremenom predstavljali sve više celinu za sebe. Stvoriće se osećaj jedinstva i solidarnosti, što će izroditi snažne separatističke težnje. Preduslovi toga jesu specifične kulturne osobenosti koje vojvođani neprestano ističu u prvi plan poslednjih šezdeset godina. Faktičko otcepljenje od Srbije predstavljaće samo finalni deo prilično složenog procesa konstrukcije nacionalnog identiteta, na koji vladajuća srpska politička elita ne obraća pažnju. Važno je shvatiti da je pojam nacije konstrukcija u daleko većoj meri od pojma naroda, a svaku je konstrukciju moguće dekonstruisati. Takvi pokušaji su upravo usmereni protiv srpske nacije. Na delu je temeljna dekonstrukcija srpske nacije i srpskog nacionalnog identiteta sa ciljem da se njegovi dometi svedu na jedan deo populacije trenutne srpske države (i isključe čitave oblasti poput Vojvodine u kojoj živi jasna većina Srba) a iz njenog temelja odstrane svi elementi koji mogu dovesti do rekonstrukcije prvobitnih postulata i identitetskih obrazaca srpske nacije.
Multikulturalnost i tolerancija, na koju se vojvođanski političari pozivaju, mora se posmatrati iz ugla komunističke floskule o bratstvu i jedinstvu različitih naroda i narodnosti. Za svaku je pohvalu miroljubiva koegzistencija različitih etničkih grupa na prostoru AP Vojvodine, međutim, ukoliko se zaista radi o pravoj multikulturalnosti, ne vidim razlog postojanja autonomije Srba i ostalih nacionalnih zajednica od ostatka Srbije. Ukoliko se sva prava nacionalnih zajednica poštuju, čemu onda autonomija i za 65 % Srba koji u Vojvodini žive? Stalno se ističe da vojvođani žele autonomiju. Da li to znači da građane Srbije koji žive na teritoriji autonomne pokrajine Vojvodina ne smemo zvati Srbima, zato što to nisu, i zato što bismo im time kršili osnovna ljudska prava, ali ih smemo i moramo zvati vojvođanima. Videli smo da se u ovom terminu ne krije samo naziv za građane koji žive na tom prostoru već i određeni kulturni obrazac kojim se ističu nepomirljive razlike AP Vojvodine u odnosu na ostatak Srbije. Sada je već uobičajeno reći da vojvođani traže, vojvođani očekuju, čime se na mala vrata uvodi nov nacionalni identitet koji počiva na mitu o evropskim kulturnim vrednostima koje, navodno, Vojvodina poseduje. Vojvođanski identitet se, dakle, predstavlja kao evropski identitet u malom, dok se iza toga krije građanistički koncept konstrukcije nove nacije koji ne negira posebnost naroda koji žive na prostoru pokrajine, ali im nameće jedinstveni identitet, kulturu i težnje.
Crnogorski identitet kao primer konstrukcije novog naroda i nacionalne države
Crnogorska nacija se gradi na osnovu kulturnog obrasca koji prihvata kulturološke varijetete u okviru srpskog naroda na prostoru Crne Gore kao narodne. Crnogorska elita pokušava da stvori nov narod negativnim određenjem u odnosu na narod porekla. Temeljna greška koja se konstruktorima potkrala jeste nerazumevanje razlike između nacije i naroda. Bilo je sasvim dovoljno istrajati na pokušaju stvaranja nove nacije, i dugovečnije; pokušaj stvaranja novog naroda je skup, neisplatljiv i kratkoročan projekat, pošto zahteva namerno prećutkivanje određenih istorijskih činjenica, uzurpaciju kulturne baštine, istrajnost na dokazivanju različitog etničkog porekla i prisvajanje jezika. Jasno je da u Crnoj Gori živi srpski narod; da je veći deo plemena nastao nakon Kosovskog boja i propasti srpske države. Naime, mnoštvo srpskih iseljenika naselilo se u Crnoj Gori, u kojoj su već tada živeli Srbi. Svi crnogorski vladari izjašnjavali su se kao Srbi, pravoslavne vladike nisu krile svoj srpski identitet, a narod je ponosno isticao svoje srpske korene. Kosovski zavet je bio izuzetno snažan u Crnoj Gori, Obilićev podvig svetao primer junačkog života a ujedinjenje i oslobođenje srpskih zemalja jasan i nepomućen cilj. Stoga je Crna Gora prozvana srpskom Spartom. Petar II Petrović Njegoš je jedan od najznačajnijih utemeljivača srpskog nacionalnog identiteta i nacionalnog osećanja. Primera radi, u Zakoniku knjaza Danila ustanovljenog 1855. godine piše da u Crnoj Gori nema nikakve druge narodnosti do jedine srpske.
Kada se govori o negativnom određenju crnogorskog naroda u odnosu na srpski, misli se na uspostavljanje momenta odnošenja u odnosu na koji se stvara nov nacionalni identitet. Kako bi se stvorio separatni identitet, mora se primarni proglasiti za lažni ili nametnuti. Stoga je od suštinske važnosti insistirati na tezi da su Srbijanci okupirali Crnogorce 1918. godine i da sva zla crnogorcima dolaze iz beogradske kuhinje. Ovakav kulturni model odnošenja propagiran je putem medija javnog informisanja, te i kroz crnogorsku filmografiju. U izvesnim filmskim ostvarenjima snimanim nakon 2000. godine suštinski je važno primetiti tumačenje novije istorije po kojoj je Crna Gora bila talac politike Slobodana Miloševića koji okupira Crnu Goru i mlade crnogorce koristi u svojoj navodnoj ratnoj kampanji devedesetih godina. Stvaranje mržnje prema objektu odnošenja jeste od suštinske važnosti za stvaranje novog naroda. Radi se dakle, o samoobmanjivanju, ili, pravilnije rečeno - samoprevrednovanju suštine i identiteta. Kako bi se stvaranje naroda i kasnije, nacije i nacionalne države, koja iz njega proističe, dovršilo, bilo je neophodno novo tumačenje istorijskih događaja i preimenovanje jezika. Sa druge strane, da se crnogorska elita odlučila na stvaranje crnogorske nacije ne utičući na prevrednovanje (ili, ako hoćete, asimilaciju) srpskog naroda u crnogorski narod, verovatno bi imala daleko većeg efekta. Promena bi sporija ali dugotrajnija, kao što evropski primeri i potvrđuju, uzurpacija celokupne kulture i jezika ne bi bila neophodna - a momenat odnošenja bi bio neophodan samo do određene granice, odnosno, suština tako stvorene nacije nije isključivo u ratu kultura i ratu za istorijsko nasleđe i pamćenje, dok je u suprotnom slučaju neophodno novostvoreni narod konstantno držati u pripravnosti, i diferencirati ga u što većoj meri u odnosu na narod porekla. Na taj način mržnja prema Drugom postaje osnova novog identiteta (mržnja proističe iz straha od nestanka krhkog novog identiteta). Stoga bi, dugoročno gledano, zasnivanje crnogorske nacije na građanističkom principu i odvojenom političkom entitetu bio uspešniji proces koji bi naneo više štete srpskom nacionalnom biću, pošto bi u svoj korpus uključio sve građane Crne Gore. Ovako, identitetska konstrukcija je isuviše napadna i veštačka, održava je medijska i obrazovna mašinerija koja lako može promeniti smer delovanja u zavisnosti od globalnih dešavanja. Verujem da razlog za odabir ovakvog puta u stvaranju tzv. crnogorske nacije upućuje na ispravnost zaključka koliko se zapravo na prostoru Balkana slabo shvata razlika između nacije i naroda. Ne smeju nas zavarati javni istupi crnogorske političke elite koja tvrdi da je Crna Gora građanska država i da ne negira prava ni jednoj narodu koji u njoj živi. Bez obzira na konkretnu definiciju ustrojstva crnogorske države (misli se na njenu zvaničnu definiciju - da li je u pitanju država svih naroda koji u njoj žive, tj. građana ili država svih crnogoraca i ostalih građana), potpuno je jasno da se sve čini ne bi li se stvorila nacionalna država. Trenutno javno pozicioniranje Crne Gore kao građanske, odnosno, njeno neutralno pozicioniranje u odnosu na identitetske obrasce koji u njoj uveliko deluju i sukobljavaju se ima za cilj pripremu za kasnije repozicioniranje. Dakle, neutralno pozicioniranje crnogorske države jeste deo razvojnog procesa. U pitanju je prelazna faza ka prihvatanju suprotnog identitetskog konstrukta u odnosu na onaj koji je u početku odbačen kao neodgovarajući ili spoljašnji (u ovom slučaju, srpski).
Kako bi se stvorio novi narod, neophodna je uzurpacija kulture naroda iz kojeg novi narod proističe. Zato se ispostavlja kao problem eventualni zahtev Srba u Crnoj Gori za dobijanje statusa manjinskog naroda: svaki manjinski narod ima pravo da štiti i baštini svoju kulturu, običaje, jezik i istoriju. A sva obeležja naroda koja bi Srbi želeli da zaštite u Crnoj Gori već su uzurpirana od strane tzv. crnogorskog naroda. Kultura, istorija i govor Srba u Crnoj Gori nije više deo srpskog, već crnogorskog identitetskog korpusa, i zato je problematičan zahtev za njegovom zaštitom. Naime, crnogorska kultura je kultura Srba u Crnoj Gori pročišćena od srpskih nacionalnih elemenata i srpskog imena. Crnogorska istorija je istorija Srba u Crnoj Gori pročišćena od činjenica koji je mogu povezati sa srpskom istorijom, crnogorski muzički instrumenti jesu instrumenti Srba u Crnoj Gori (npr. gusle). Jedina dozvoljena prava za srpsku nacionalnu manjinu bila bi zaštita prava na srbijanski varijetet srpskog kulturnog i nacionalnog identiteta, što je u sklopu sveobuhvatne strategije da se srpski identitet svede na šumadijski, te da se iz srpskog korpusa isključe svi Srbi van granica Srbije (bez Vojvodine, u kojoj je na delu stvaranje vojvođanskog identiteta, koji smo već spomenuli). U budućnosti, Srbima predstoji teška i neizvesna borba - borba za nasleđe.
Značajne ličnosti iz srpskog nacionalnog korpusa koje zauzimaju značajna mesta u kulturnom i nacionalnom identitetu Srba, preimenovane su u crnogorske. Tako se, na primer, vladika Petar II Petrović Njegoš proglašava značajnom ličnošću crnogorske kulture, a njegovo najpoznatije delo Gorski vijenac prevodi na tzv. crnogorski jezik. Kralj Nikola Petrović najednom postaje etnički crnogorac iako je sam jasno stavljao do znanja da je Srbin. Dela i odluke poznatih Srba iz Crne Gore se sistematski lišavaju primesa srpskog nacionalnog identiteta, bilo prećutkivanjem i zataškavanjem, bilo nesuvislim opravdanjima njihovih trenutnih zabluda.
Uloga i koreni konstruisanja novog jezika i nove crkve u Crnoj Gori kao preduslov konstituisanja novog naroda
Što se tiče kanonski nepriznate tzv. Crnogorske pravoslavne crkve, situacija je i više nego jasna i ona je u službi stvaranja novog naroda. Cilj jeste stvaranje posebnog naroda, i stoga, stvaranje narodne, crnogorske crkve koja nema srpske karakteristike bila je logična odluka. Naime, radi se o politici kulturnog genocida, koja se sprovodi i na Kosovu, na kome se zatiru tragovi srpske kulture a preostala kulturna baština se prisvaja. Velikodostojnici tzv. CPC zahtevaju da Srpska pravoslavna crkva ustupi toj nepriznatoj i nesumnjivo, političkoj tvorevini, srpske manastire. Radi se o jačanju narodne kohezije putem narodne crkve. CPC ima upravo tu ulogu - glavnog duhovnog ujedinitelja novog crnogorskog naroda. Korene uspostavljanja tzv. Crnogorske pravoslavne crkve pronalazimo u Štedimlijinim radovima, te se zapravo može sa sigurnošću reći da je Štedimlija nesumnjivo prvi ideolog stvaranja separatne crkve. Pisao je da je svetosavlje ideologija suprotstavljena europskoj civilizaciji i pokušao da napravi otklon od nje. Uloga koju dodeljuje novoj crkvi upravo je koheziona i identitetski primarna što se lako uočava ako obratimo pažnju na teze koje je Savić Marković Štedimlija zapisao u svojoj knjizi pod naslovom Osnovi crnogorskog nacionalizma: Ko da sjedini i izmiri plemena? Ko da ih okupi na jedno i da koncentriše njihov otpor Turcima, kad ona ne priznaju nikoga i ne pokoravaju se nikome? Ipak, ona su priznavala nad sobom jednog poglavara, bila mu odana i poslušna, poštovala ga i cijenila, ali on nad njima nije imao nikakve svjetovne vlasti, niti je mogao da ih ma na šta prisili. Ko je to bio? Bila je to crkva Crnogorska narodna crkva. Crkva i crkveni poglavar bili su poštovani od svih Crnogoraca bez razlike kojem su plemenu pripadali. Ali, kakva je to crkva bila? Je li imala sličnosti sa onom srednjevjekovnom srpskom crkvom? Koja je njena uloga u Crnoj Gori bila? Kakve metode? Kakva vlast?. Iz priloženog se vidi da Štedimlija pokušava da teorijski razradi pitanje društvenog uticaja pravoslavne narodne srpske crkve u Crnoj Gori i razloge njene uspešnosti. Međutim, Štedimlija namerno prećutkuje da je za vreme turske okupacije u Crnoj Gori delovala pravoslavna crkva koja je težila kontinuitetu sa Srpskom pravoslavnom crkvom i Pećkom patrijaršijom. Pravoslavna crkva u Crnoj Gori i njeni sveštenici su kroz čitavu istoriju imali isključivo srpski nacionalni karakter.
Pitanje jezika je, možda, još kompleksnije pitanje koje zahteva opširan odgovor, no mi ćemo ga samo usputno spomenuti. Jezik je glavno obeležje naroda, ali ne nužno i nacije. Na primer, valja imati u vidu da američka, australijska, austrijska nacija postoje iako govore tuđim jezikom. Međutim, kao što smo već utvrdili, pošto je u pitanju stvaranje novog naroda, neophodno je i stvaranje novog jezika, te je tako izvršena uzurpacija srpskog jezika kome je promenjen naziv. Sada se pravila i neka slova srpskog jezika u Crnoj Gori neznatno menjaju kako bi se opravdalo stvaranje novog jezika. Naravno, tako nešto je potpuno nenaučno, i to može potvrditi svaki lingvista. Stvaranje novog jezika je čisto politički potez u službi stvaranja novog naroda. Ako se ovakav novi jezik shvati u kontekstu stvaranja novog nacionalnog identiteta, jasno je da je cilj što veća nerazumljivost između Srba i crnogoraca. Dakle, jezik služi da se što manje razumemo - kako bismo se što lakše dezintegrisali.
Koreni pokušaja da se crnogorski narod izdvoji iz srpskog korpusa nalaze se u delovanju Sekule Drljevića i gorepomenutog Savića Markovića Štedimlije, saradnika ustaškog i fašističkog režima. Međutim, upravo je u titoizmu došlo do nesputanog i ozbiljnog pokretanja tzv. Crnogorskog pitanja, nakon objavljivanja teksta O Crnogorskom nacionalnom pitanju u listu Borba, autora Milovana Đilasa. Na ovom primeru vidimo ideološke korene novog crnogorskog identiteta. U odnosu na Štedimliju, Đilas je bio daleko skromniji njegov cilj nije bila izgradnja novog naroda već nacije, kao što i sam priznaje, rekavši da je izvršio obrazlaganja crnogorske nacije ni tada nijesam mislio da Crnogorci nijesu Srbi - varijetet srpske narodnosti mi smo za to jer smo uvjereni, znamo da crnogorski narod, a on to hoće jer se osjeća, jer jeste nešto posebno, posebni drugčji Srbi od svih Srba. Ne treba da nas zavara neoprezna upotreba termina naroda i nacije u Đilasovim govorima. Iz navedenog citata se jasno vidi cilj uspostave nove nacije - crnogorske nacije. Slična prava, u identitetskom smislu, na to ima svaki deo srpskog nacionalnog korpusa. Jednaka prava na stvaranje separatne nacije ima svaki deo srpskog nacionalnog korpusa koji je i malo kulturološki različit u odnosu na ostale delove, što predstavlja opasnost i pretnju po srpski identitet. Naime, radi se o tome da ne postoji dovoljna nacionalna kohezija Srba.
Zaključak
Nepostojanje jedinstvenog kulturnog obrasca slabi srpsku naciju, tako da se kulturološke razlike između Srba moraju uključiti u jedinstven obrazac koji se mora prihvatiti od strane svih pripadnika srpske nacije. Razlika između Srba u Crnoj Gori koji baštine poseban varijetet srpske kulture u odnosu na druge Srbe (npr. u Republici Srpkoj ili Šumadiji) jeste postojanje nezavisne crnogorske države u prilično dugom periodu. Upravo će prekinuta državnost Crne Gore biti osnovni argumet za osmišljavanje neophodnih preduslova koji bi stvorili novi nacionalni konstrukt i od Srba u Crnoj Gori (i staroj Hercegovini koja je njoj prisajedinjena) načinili Crnogorce.
Krajnje je vreme da srpska elita zauzme jasan stav o ovom pitanju i doledno ga sprovodi. Uskoro će u Crnoj Gori doći do popisa stanovništva, a borba za smanjenje procenta građana koji se izjašnjavaju kao Srbi jeste deo prikrivenog idenitetskog rata. Ukoliko Srbija ne preuzme odlučujuću ulogu u rešavanju problema Srba u Crnoj Gori veoma brzo možemo biti suočeni sa asimilacijom velikog broja Srba, što je nedopustivo i predstavljalo bi poraz srpske nacije, političke elite i države Srbije u celini.
