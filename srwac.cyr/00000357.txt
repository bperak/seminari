Hristov venac i crna čokolada
POMOĆ ZA NAPETE NERVE STIŽE IZ PRIRODE
V alerijanu možemo slobodno nazvati kraljicom prirodnih sedativa jer je njeno blagotvorno dejstvo poznato već vekovima, a može se naći u obliku čaja, kapi, tableta ili sokova
VREME u kojem živimo je brzo, nivo stresa kojem smo svakodnevno izloženi nemerljivo je veći u odnosu na onaj od pre 50 ili 100 godina tako da ljudi neretko posežu za tabletama ili alkoholom kao kratkoročnim ventilom. Bilo da se radi o poslovnim ili privatnim problemima koji vas dovode do tačke pucanja, pilule i čašicu zamenite prirodnim sredstvima za opuštanje prenapregnutih živaca.
Valerijanu možemo slobodno nazvati kraljicom prirodnih sedativa jer je njeno blagotvorno dejstvo poznato već vekovima, a može se naći u obliku čaja, kapi, tableta ili sokova. Ukoliko, ma koliko umorni bili, nikako ne možete da zaspite aromaterapija lavandom, koja se pravi od osušenih cvetova i ecencijalnih ulja, je prava stvar za vas jer nepogrešivo otklanja blaže oblike insomnije. Svaki deo ove biljke ima lekovit učinak, tako da se pored eteričnog ulja koriste i čaj, losion za telo, sveće i potpuri za lakše i brže uspavljivanje.
Proveren lek za otklanjanje nesanice svakako je i šolja toplog mleka koje čini da se osećate pospano zbog aminokiseline tripofan koja se takođe nalazi i u ćuretini. Čaj od kamilice je odličan za one koji pate od noćnih grčeva u mišićima jer im smanjuje intenzitet i dovodi telo u stanje potpunog mirovanja.
Puter od kikirikija važi za pogonsko gorivo za telo, naročito onim danima kada se osećate umorno zbog manjka sna. Preporučuje se konzumiranje prirodnog putera jer u njemu nema previše šećera, a bogat je vitaminom B6 koji podiže raspoloženje i reguliše krvni pritisak. Crna čokolada čini da se osećate srećno jer oslobađa endorfine u mozgu tokom konzumacije, a smanjuje nivo hormona stresa kortizola i katekolamina.
Ipak ne treba preterivati s ovim borcem protiv anksioznosti - preporučljiva dnevna doza je 40 grama. Ukoliko želite da su dobro raspoloženje i osećaj sreće vaša svakodnevnica, u vaš jelovnik uvrstite žitarice od celog zrna koje oslobađaju takozvani srećni neurotransmiter iliti serotonin. Njega ima u integralnom hlebu i pirinču, zobi, pasulju, grašku i sočivu.
Anksioznost ćete izbeći ukoliko redovno konzumirate slatki krompir koji održava osećaj zadovoljstva jer je prepun ugljenih hidrata, sladak je i ima dosta vlakana koji pospešuju varenje što dovodi do pribranosti i smirenosti. Hristov venac je cvet koji se do pre nekoliko decenija kupovao bez recepta kao preporučeni sedativ jer uspešno leči nervozu i napetost, a treba ga koristiti kao dodatak ishrani. Kantarion u vidu čaja ili kao dodatak ishrani koriste blago depresivne osobe jer provereno popravlja raspoloženje i povećava zainteresovanost dok nije preporučljiv kod lečenja težih oblika depresije jer izaziva negativne posledice ukoliko se koristi istovremeno sa određenim lekovima i namirnicama.
Zato zaobiđite lekarske ordinacije i lekove na recept i uputite se u prvu biljnu apoteku, radnju sa zdravom hranom ili u bašti uberite ono što vam je na dohvat ruke, a svakako će biti blagotvorno po vaše nerve.
