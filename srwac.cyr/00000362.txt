I Nemačka špijunira sopstvene građane
BERLIN KRITIKOVAO PROGRAME PRIZMA I TEMPORA,
A ZATIM SE I SAM OKRENUO SLIČNIM METODAMA
Nemačka policija instalirala svoj system praćenja da bi uhapsila šofera koji je od 2008. ispalio najmanje 762 metka na automobile, kamione i zgrade na autoputevima
Edgar VAGNER, najviši zvaničnik za zaštitu podataka u saveznoj državi Rajna - Palatinat: Ne postoji zakonska osnova za takvu istražnu tehniku. Policija se domogla 60 do 80 miliona grupa podataka apsolutno nevinih ljudi za vreme istrage da bi se uhvatio jedan jedini osumnjičeni
NEMCI su besni. Informacija da su Sjedinjene Države i Velika Britanija - uz Kanadu, Novi Zeland i Australiju deo takozvane Alijanse petoro očiju - godinama budno pratile mobilnu i Internet komunikaciju građana naišla je na žestoke osude političara iz Berlina. Ministarka pravde Sabine Lojthojzer-Šarenberger nazvala je britanski špijunski program Tempora katastrofom i noćnom morom u holivudskom stilu.
Međutim, i Nemačka je ove sedmice posegnula za sličnim programom da bi uhvatila vozača kamiona koji je godinama pucao na druga vozila. Uhapšen je pošto je policija pokrenula složeni sistem praćenja, koji je u stanju da očitava registarske oznake desetina hiljada automobila i kamiona na nemačkim autoputevima.
Ova operacija je uznemirila borce za zaštitu privatnosti, navodi se u članku nemačkog nedeljnika Špigl.
Međutim, Jerg Zirke, šef Federalne kriminalističke policije (BKA) pohvalio je program, poručujući novinarima da su našli iglu u plastu sena. On je poručio da nije postojao alternativni način hvatanja osumnjičenog.
Ovaj slučaj odnosi se na šofera koji je od 2008. ispalio najmanje 762 metka na automobile, kamione i zgrade na autoputevima. Jedna žena je 2009. pogođena u predelu vrata metkom koji je ispalio ovaj šofer, koji je jedino identifikovan kao 57 - godišnjak iz Severne Rajne - Vestfalije.
Nemački zvaničnici su saopštili da će šofer biti optužen za pokušaj ubistva i niz drugih krivičnih dela. Zirke je kazao da je optuženi priznao dela koja mu se stavljaju na teret. Šofer je objasnio da je pucao zbog toga što je bio frustriran saobraćajem. Kazao je da situaciju na nemačkim autoputevima vidi kao neku vrstu rata i da je prosto pokušavao da se odbrani.
Premda je ovo jedinstven slučaj, metode koje je koristila policija privukle su veću pažnju. Policajci su prvobitno pokušavali da postanu mete, vozeći kamion na autoputevima na kojima je većina incidenata i zabeležena. Međutim, vozilo u kojima su se nalazili policajci nikad nije napadnuto.
Premda Nemačka ima sistem koji beleži informacije o kamionima koji prolaze autoputevima, policiji je zabranjen pristup tim podacima. Stoga su odlučili da izgrade sopstveni sistem.
Na sedam deonica autoputa, policija je postavila opremu koja je u stanju da prepozna i zabeleži registarske oznake vozila. Koristeći ove podatke bili su u stanju da identifikuju vozila koja su u gotovo isto vreme prošla kroz delove autoputeva kada su se desili napadi.
Ovaj sistem je pokazao sve svoje prednosti u aprilu. U samo pet dana, šest vozača prijavilo je napad. Zvaničnici policije su uspeli da rekonstruišu verovatnu putanju kojom se kretao napadač a nakon toga su analizirali registarske oznake. Filtrirajući prikupljene informacije uspeli su da identifikuju kamion koji se našao na svakom od ovih mesta zločina.
Ali, da li su metode koje je koristila federalna policija bile legalne?
Potraga za napadačem na kraju je bila uspešna, ali su mišljenja o korišćenju ovih metoda j iz perspektive zaštite podataka podeljena, kazao je Edgar Vagner, najviši zvaničnik za zaštitu podataka u saveznoj državi Rajna - Palatinat. Ne postoji zakonska osnova za ovakvu istražnu tehniku.
Prema njegovim procenama 60 do 80 miliona grupa podataka apsolutno nevinih ljudi prikupljeno je za vreme istrage kako bi se uhvatio jedan jedini osumnjičeni. Dugo znamo da takva procedura može biti efikasna. Ali, takođe postoji i cena koju za to treba platiti.
