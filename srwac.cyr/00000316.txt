Nedelja, Januar 22, 2012
Laga, laga
Sve mi više nedostaje kategorija Novinarstvo na ovom blogu. Sve govori da će se pojačavati taj nedostatak, kako se primiču izbori. Čega nema bez njega se mora. Mislim, nema kategorije, ali čitajući Celom obilaznicom oko Beograda od maja, stičem utisak da nestaje sama profesija.
Stručni ljudi, između ostalog, propisali su osnovna pravila, bar za vesti: Prvo ide najvažnije, suština u jednoj rečenici, čitaoc mora da sazna, redom ko, gde, kada, kako, zašto, rečenice kratke, pasusi kratki, nema komentarisanja, moralisanja, mudrovanja, dužina i forma po dogovoru sa urednicima, napisati sve važne informacije osim neetičnih, nejasnih, neproverenih i zbunjujućih. (Mnogo više i lepše pročitao sam o ovome na Bednom piskaralu i članku Kako i zašto pisati vesti).
Čitajući " Mrkijadu " (prvi link) i to redom, shvatio sam da je najvažnije to što je ministar obišao radove na obilaznici. To je prva rečenica, u stvari prvi deo. U drugom delu, dobio sam info da je to " trenutno najvažnije gradilište " (blp, počinju da se roje pitanja-stvarno je to najvažnije? a najvažnije za koga?...), ali tu se rečenica ne završava, sledi i info " da su građevinari najavili da će ona (obilaznica) biti završena do maja, a to je pola godine i jače pre roka " (prvi set pitanja ostao je u oblačku, a već se otvorio novi-koji sad građevinari? kog maja? kog roka?...)
Da li da čitam dalje, ili je to gubljenje vremena (živaca, strpljenja, razuma)? Masa faulova napravljena je već na samom startu, šta da očekujem u nastavku?
Mazohistički krenuh dalje. U sledećoj rečenici saznao sam da je trasa obilaznice duga 40 kilometara, da je rešen imovinsko-pravni problem, radovi idu super i da će rok biti dosta skraćen. Pa, rekoh sebi, bombardovanje sam pregurao, a ovo? Počinje lagano da mi se čini da je NATO bio " mala maca ", ovaj sipa u isto vreme više vrsta bombi (krmače, kasetne, grafitne, sve na jedan otvor) i samo " šara ", bez reda, kao u onom vicu o strancu koji dolazi u neki grad, ulazi u bioskop, mora na balkon, mora da se olakša, pa krene sve sa balkona, a iz mraka glas: " Stranac, šaraj malo, nemoj samo po meni. "
Shvatih iz daljeg teksta da je ministar dao Tanjugu izjavu (što je to pa bitno, vest je i potpisana sa Tanjug), da je angažovano dosta domaćih preduzeća (ovo valjda treba da ima " patriotski " element), i da je on (ministar) " izrazio očekivanje " da će do 1. maja biti otvorena za saobraćaj kompletirana obilaznica... Ok, ministar je sad i " popustljiv " u odnosu na one građevinare što su pričali o aprilu, on ih sad kao koriguje (mada me sve vreme žuljka koji su to građevinari). Ali smrzavam se na " kompletirana ". Da ne prolazim tuda svakog dana, i da ne znam šta znači reč " kompletirana ", pa hajde. Opet, ministar uz prvi maj ne navodi godinu (slučajno? ne 100 %), tako da to ostaje onome ko vest " konzumira " da zaključi. Ha, patetično.
Priča dalje ministar o " ogromnoj " koristi Beograđana od obilaznice (ovde počinje da se nazire " ciljna grupa "). On je pohvalio graditelje, koji su ga dočekali puni optimizma (Patetično na kvadrat, sve dalje od osnovnih pravila, sve bliže...)
Ima još vesti, ali ja odustajem. Ovaj novinar što je " obradio " vest verovatno sada spava " snom pravednika ", zadovoljan što je odradio posao, objavio " vest ", zadovoljio svog šefa, urednika, šta god? Odmara čovek za novi zadatak, sutra je novi dan. On se naradio, boli njega uvo za vrednost i kvalitet toga što je odradio. Kinta mu ne gine, šef je zadovoljan, ministar još zadovoljniji (stavili su mu najnoviju sliku u članak, to je jedina istinita info). A čitaoci? Pa oni su tu više kao " dekoracija ", a pošto će da navale da komentarišu, lajkuju, prozivaju, time će još i da podignu rejting. Tranzicija lošeg kvaliteta. Jedna kapljica očajno lošeg u moru katastrofalnog-homeopatija?
Zapamtio sam novinara. Potpisao se sa: " Tanjug ". E verujte da znam za koga će on da glasa na sledećim izborima. Laku noć, Srbijo. Valjda će jednom da svane.
Izbegavam politiku, smučilo mi se. A opet, od tih neljudi nam svima budućnost zavisi, aj ' mene je vreme pregazilo, ali decu imam. Za koga glasti, kad su svi isti, svi za narod, ali prvo sebi i do belih pčela da obezbede, za narod pričaju, za sebe rade.
