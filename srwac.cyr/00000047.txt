O nama
Sindikat srpske policije osnovan je krajem 2007. godine, cilj mu je da štiti prava zaposlenih u MUP-u Republike Srbije.
Sindikat broji više od 6.000 zaposlenih u Ministarstvu unutrašnjih poslova Republike Srbije.
Rukovođenje Sindikatom srpske policije: Sindikatom Srpske policije rukovodi Glavni odbor koji broji devet članova uključujući i predsednika koji predsedava Glavnim odborom. Glavni odbor uglavnom čine članovi koji su predstavnici regiona na kojima deluje SSP. Svaki član ima jednako pravo glasa. Glavni odbor je operativno telo koje koordinira između sindikalnih grupa i dužan je da postupa i donosi odluke u skladu sa Statutom koji je usvojila Skupština Sindikata srpske policije. Glavni odbor, sa mogućnošću reizbora, bira Skupština SSP koja se sastaje jednom u godini i ona je vrhovno telo sindikata. Skupština usvaja pravilnike i druge akte koje joj Glavni odbor dostavlja na razmatranje.
Sindikalne grupe: Sindikalna grupa ima potpunu autonomiju u svom radu. Dužna je da postupa u skladu sa odlukama, pravilnicima i Statutom SSP. Sindikalna grupa ima svoj pečat, zastavu i račun. Sindikalnom grupom upravlja Glavni odbor grupe koji se bira iz redova Sindikalne grupe. Predsednik SG je po automatizmu član Skupštine SSP.
Regioni: Da bi se izbegla centralizacija i glomaznost u funkcionisanju organizacije, SSP je podeljen na regione. Region pokriva više sindikalnih grupa na jednom području koje sarađuju radi što uspešnijeg rada u zaštiti interesa članova. Svaki region ima svoju kancelariju, administrativnog radnika, pravnog zastupnika, i svog predstavnika u Glavnom odboru u SSP. Troškove za napred navedeno snosi centrala SSP-a.
Članarina: Članarina u Sindikatu srpske policije je 1 % od neto ličnog dohotka. Članarina se uplaćuje na račun SG učlanjenog člana a zatim se 0,35 % prebacuje u skladu sa materijalno finansijskim pravilnikom na račun centrale SSP. Ostalih 0,65 % članarine ostaje na računu SG sa kojom ona raspolaže u skladu sa materijalno finansijskim pravilnikom.
Advokati: Advokati SSP primaju redovnu platu od centrale čija visina zavisi od broja članova sa regiona koji pokriva. Advokati imaju nagradu 50 % od naplaćenih advokatskih troškova koje naplati od strane MUP-a, u dobijenim sporovima dok drugih 50 % pripada sindikalnim grupama koje ih angažuju. Advokati zastupaju članove SSP ako ih član angažuje u privatnoj režiji koja nema veze sa službom po ceni umanjenoj 50 % u odnosu na advokatsku tarifu. Ovaj način rada pomaže sindikalnim predstavnicima da se upoznaju sa pravima iz oblasti koja je interesantna za naš sindikat i samim tim uspešnije zastupaju interese naših članova.
Centrala SSP ima uređen odnos sa sindikalnim grupama na obostrano zadovoljstvo.
