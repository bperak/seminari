Fudbal
Partizan u trećem kolu kvalifikacija igra protiv belgijskog prvaka Genka
Fudbaleri srpskog prvaka Partizana plasirali su se u treće kolo kvalifikacija za Ligu šampiona pošto su večeras u Skoplju, u revanš utakmici drugog kola, savladali makedonskog predstavnika Škendiju iz Tetova sa 1:0 (0:0). Prvi meč " crno-beli " su prošle srede u Beogradu dobili rezultatom 4:0. Partizan u trećem kolu kvalifikacija igra protiv belgijskog prvaka Genka. Prvi meč na programu je 27. jula, a revanš sedmicu kasnije. Večerašnja utakmica odigrana je na stadionu " Filip Drugi " po sparnom vremenu, u prisustvu oko 6.000 gledalaca. Sudio je Ovidiju Alin Hategan iz Rumunije. Strelac: Jovančić u 67. minutu. Žuti kartoni: Cuculi, Huseini (Škendija), Ivanov, Kamara, Jovančić (Partizan). Crveni karton: Huseini (Škendija) u 90. minutu. Škendija: Zendeli, Mustafi, Neziri, Cuculi, Hasani, Sali (od 46. Hiseni), Selmani, Emini, Nikitović, Huseini, Beriša. Partizan: R. Ilić, Aksentijević, Volkov, Ranković, Ivanov, Kamara, S. Ilić, Tomić (od 46. Babović), Vukić (od 75. Ninković), Šćepović, Eduardo (od 62. Jovančić). Fudbaleri Partizana ostvarili su cilj i ne samo da su odbranili prednost iz prvog meča, već su makedonskog predstavnika pobedili i u revanšu. Potvrđeno je da je srpski prvak mnogo kvalitetniji sastav od Škendije i da je zasluženo u trećem kolu kvalifikacija za Ligu šampiona. Mora se, međutim, priznati da je večerašnji uspeh ostvaren posle dosta muke i uz pomoć sreće. Domaćin je bio bolji i opasniji tim u prvom poluvremenu, kada je propustio nekoliko veoma povoljnih prilika. U tom periodu " crno-beli " su sasvim podbacili, igrajući nepovezano i nesigurno, posebno u odbrani. Škendija je diktirala tempo, a iz kontranapada propisno je namučila dekoncentrisanu i smušenu odbranu Beograđana, koja je skoro redovno kasnila u intervencijama. Vezni red gostujućeg tima skoro da nije funkcionisao, a istureni napadači Eduardo i Šćepović bili su odsečeni i neprimetni. Da nije bilo pouzdanog golmana Radiše Ilića, svašta je moglo da se dogodi. On je u više navrata sjajno intervenisao i najzaslužniji je što je mreža gostiju ostala netaknuta. Najpovoljnije šanse za tetovske " crveno-crne " nisu iskoristili Sali, Hasani, Selmani i Emini. U nastavku utakmice Partizan je konsolidovao redove i zaigrao sigurnije i preduzimljivije. Vođena je borba uglavnom na sredini terena, ali sada su gosti ozbiljnije pretili iz kontranapada, uz mnogo sigurniju igru u odbrani. Pritisak iscrpljenih domaćina skoro da je sasvim splasnuo, a fudbaleri Partizana su se okuražili i sve otvorenije pretili solidnom golmanu Zendeliju. Najpre je Šćepović u 59. minutu propustio stopostotnu šansu, ali je desetak minuta kasnije Jovančić krunisao bolje izdanje " crno-belih " u ovom periodu meča. Znalački je prihvatio loptu na ivici šesnaesrarca i pored neodlučnog Nezirija snažnim udarcem zatresao mrežu za, ispostaviće se, konačan ishod susreta. Mogli su Beograđani da slave i ubedljivije, da su do kraja utakmici precizni bili mladi Ninković i Šćepović. U drugih 45 minuta utakmice Škendija skoro da nijednom nije ozbiljno zapretila odličnom golmanu Iliću. (Tanjug)
