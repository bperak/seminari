Trogodišnji obrazovni profili u srednjim stručnim školama u Srbiji posle prvog upisnog kruga ostali su prazni, a zaposleni u ovim školama se nadaju da će se posle drugog upisnog roka u subotu situacija bar malo popraviti.
Učenicima su jedino bila atraktivna trogodišnja zanimanja u ugostiteljsko-turističkim i medicinskim školama, dok su za građevinske, mašinske, tehničke, drvne, ali i škole ostalih prirodnih struka đaci bili slabo zainteresovani. Ovakva situacija mogla bi da dovede i do viška profesorskog kadra, upozoravaju u srednjim školama. - Desilo se ono čega smo se plašili i na šta je upozoravala Zajednica građevinskih i geodetskih škola. U skoro svim školama ove struke u Srbiji ni deset odsto mesta u trogodišnjim profilima nije popunjeno, a u prvom upisnom krugu bolje je prošla jedino Građevinska škola Beograd. Nisam protiv male mature, ali ovakav način upisa i izjednačavanje svih učenika nije dobar. Tu će nešto morati da se menja - ističe Momir Andeslić, direktor Zajednice građevinskih i geodetskih škola. Kako dodaje, đaci koji su želeli da upišu četvorogodišnje profile ranije su polagali kvalifikacioni ispit, dok su učenici koji su hteli u trogodišnje škole odmah birali zanimanje. Ove godine, međutim, svi učenici su bili obavezni da izađu na završni ispit, ali pošto nije bilo donjeg praga, četvorogodišnju školu je mogao da upiše i đak koji na maloj maturi ne osvoji nijedan poen. Andeslić kaže da će se tek u novembru videti rezultati učenika u srednjim školama i koliko uspešno mogu da prate nastavu. Iako u Građevinskoj školi Beograd ističu da su relativno zadovoljni brojem učenika posle prvog upisnog roka, dosta praznih klupa ostalo je čak i u oglednim profilima. Obrazovni profili staklorezac, polagač obloga i krovopokrivač zasad su bez ijednog učenika. U odeljenjima koje školuju armirače i montere suve gradnje raspoređeno je samo po dva učenika. Jedini novi ogledni profil koji je uveden ove godine - tehničar za održavanje objekata, želelo je da upiše samo 11 učenika, a mesta ima za 24. U Građevinsko-tehničkoj školi u Nišu nijedan učenik nije raspoređen na obrazovne profile tapetar-dekorater i proizvođač finalnih proizvoda od drveta. Samo jedan đak je u odeljenju koje školuje montere suve gradnje, a po tri učenika su htela da upišu zanimanja keramičar, građevinski tehničar za hidrogradnju i građevinski tehničar za laboratorijska ispitivanja. - Od 252 učenika u Tehničkoj školi Zmaj koliko možemo da upišemo, u prvom krugu je raspoređeno samo 103 đaka, a čak ni svi oni nisu došli da se upišu. Nikad lošije nismo prošli. Mi smo škola na kraju Beograda i na kraju Zemuna i zbog takvog položaja mnogi za nas i ne znaju, iako imamo odlične uslove za rad. Imamo više od 100 kompjutera, ugovore sa Galenikom, Beogradskim elektranama i drugim preduzećima, u kojima učenici imaju praksu. Naši učenici imaju prohodnost na gotovo sve fakultete. Mnogi i ne znaju da je obrazovni profil tehničar mehatronike koji školujemo zanimanje budućnosti - kaže Dragan Pavlović, pomoćnik direktor Tehničke škole Zmaj u Beogradu. U ovoj školi za mehatroničara se, međutim, opredelilo samo šest đaka, samo jedan učenik je naveo u listu želja zanimanje mašinbravar, a tri precizni mehaničar. I atraktivni četvorogodišnji profili nisu bolje prošli - zanimanje mašinski tehničar za kompjutersko konstruisanje moglo je da upiše 60 učenika, a raspoređeno je samo 20, dok je tehničar za kompjutersko upravljanje u listi želja navelo 54 đaka, a mesta ima za 90. Neće u proizvodna zanimanja Dragan Pavlović, pomoćnik direktora Tehničke škole Zmaj, podseća da je pre deset godina za upis u srednje stručne škole učenik trebalo da osvoji najmanje osam poena na kvalifikacionom ispitu, a 12 za gimnazije, što je bilo dobro rešeto, a sve škole su imale učenike. Danas, kako kaže, đaci neće u proizvodna zanimanja, već se radije opredeljuju za medicinske, ekonomske škole i gimnazije.
