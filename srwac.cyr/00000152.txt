Demokratska stranka u budućnosti mora oštrije da reaguje i skloni ljude koji nisu u stanju da dobro obavljaju svoj posao. U Beogradu sam kao gradonačelnik otpustio 15 ljudi koji su na pozicije došli kao stranačke ličnosti, a nisu dobro radili. Takav sistem mora da postoji i na nivou Republike, gde je bilo onih koji su se časno odnosili prema poslu, ali i onih koji nisu imali kapacitet za taj posao ili su pozicije koristili da bi došli do nekih koristi koje im po zakonu ne pripadaju, navodi u intervjuu za " Blic " Dragan Đilas, gradonačelnik Beograda i zamenik predsednika Demokratske stranke.
- Velika je greška što takvi nisu smenjivani. Ali dajte mi jednog čoveka koji nije napravio greške u životu. To je ljudski, Demokratska stranka nije mašina. Nju čine ljudi. I među nama ima onih koje narod poštuje i koji dobro rade svoj posao, a imate i ljude za koje građani ne misle da zaslužuju mesta na kojima se nalaze.
Koga je Mirko Cvetković trebalo da otpusti?
- Ako budem premijer jednog dana, onda ću da odlučujem koga ću da otpuštam, a koga ne. Mislim da je nekorektno da komentarišem koga je neko drugi trebalo da smeni. Za razliku od guvernera, ja se bavim onim što ja treba da radim. Verujem da svi građani jako dobro znaju za koga bi trebalo da glasaju. I oni koji su kivni na Vladu i državu znaju ko je u toj državi nešto pokušavao da uradi, ko je odgovorno radio posao, a ko je funkciju zloupotrebio.
Da li i dalje smatrate da niste spremni da budete kandidat za premijera sledeće vlade?
- Dolazeći na mesto gradonačelnika pre četiri godine, ja sam neke stvari obećao i neke sam poslove započeo. Ti poslovi nisu završeni i ne mogu sada sve to da ostavim iza sebe samo zato što je veća funkcija biti premijer Srbije nego gradonačelnik Beograda. Beograd vodi tim koji dobro funkcioniše. Posao koji smo započeli trebalo bi da nastavimo i uradimo ono što smo obećali. I premijer je prvi čovek jednog tima. Ako nemate tim, onda kapiten može da bude i Mesi, ali ne vredi. Nemoguće je da Srbija dobije premijera koji ima čarobni štapić. Srbiji je potreban sistem.
Kakav sistem?
- Sve dosadašnje koalicije pravljene su na ciljevima koji su zajednički i mogu biti ispunjeni i pored programskih razlika. Buduće trebalo bi da se više pozabave načinom na koji se ti ciljevi postižu. Odgovornost, sposobnost i stručnost ljudi koji tu dogovorenu politiku sprovode pokazali su se neretko kao najveće slabosti dosadašnjih koalicija. Neophodno je da se zna šta je čiji posao i kakve su posledice ako neko ne radi dobro. Važno je da u javnim preduzećima dobijemo pravi menadžment. Moramo da napravimo sistem u kojem onaj ko ukrade državni dinar zna gde će da završi. Ako nemate saznanje da te stvari moraju da se menjaju, rezultata neće biti, pa premijer može da bude ko hoće.
Neću ispuniti san Vučiću
Aleksandar Vučić, Vaš protivkandidat na izborima za gradonačelnika Beograda, nedavno je rekao da sanja TV duel sa Vama? Da li će mu se san ispuniti?
Aktivnost vaših prijatelja
