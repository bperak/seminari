Jovan Kocmanović je rođen 4. decembra 1987. u Beogradu. Diplomirao je na Odeljenju za istoriju Filozofskog fakulteta u Beogradu. Student je master studija na Katedri za istoriju Jugoslavije. Radi kao nastavnik istorije u Osnovnoj školi Branko Radičević u Golupcu. Stručno interesovanje je vezao za istoriju srpskog naroda u 19. i 20. veku i pitanja specifičnosti lokalnog prostora Golupca i okoline.
Nedavno dodati članci
Golupcem još šibaju vetrovi
U malom naselju na obali Dunava uz riblju čorbu čućete priče starih alasa, šetaćete tvrđavom na putu zmajeva i dočekati veče uz pesme starih boema.
Meštani Golupca pričaju da je to gradić u kome je pola Srbije naučilo da se ljubi. Kažu da ima nešto magično u modrom sumraku koji obasja obalu kad se sunce supsti na vrhove Karpata. Dunav ovde liči na veliki morski zaliv a šetalište podseća na mediteransku promenadu. Kada još čujete da skoro svaka ekskurzija završnih razreda osnovne škole svrati u hotel Golubački grad, lako ćete im poverovati na reč.
Golubac se nalazi na početku Đerdapske klisure i odlična je polazna tačka za obilazak Nacionalnog parka Đerdap. Pre nego što vas put odvede dalje ka srednjovekovnom Golubačkom gradu i Lepenskom viru, zaustavite se na nekoliko sati u ovom neobičnom mestu.
Golubac je grad alasa. Za njih je Dunav sve: poslodavac, hranitelj i najbolji prijatelj. U ranu zoru desetine šarenih alaskih čamaca otiskuju se ka rečnoj matici. Svakog jutra odlaze da spuste svoje mreže, senkere i strukove; i na samo njima znanim mestima vrebaju kapitalne kečige, somove i smuđeve. Dok dan odmiče, sa obale se vide samo siluete čamaca kako jezde po plavoj površini. U sumrak se čamci vraćaju obali. Pale se vatre i u kotlićima kuva zaštitni znak Golupca riblja čorba. Recept je lak: malo soli, aleve paprike, dosta raznovrsne ribe i tajni sastojak svakog alasa.
Teško je zamisliti da je ovo danas tiho mesto pre samo dvadesetak godina bilo stecište boemske Srbije. Kralj boema Toma Zdravković ovde se nesrećno zaljubio u jednu sobaricu. Zbog nje je ostao posle nastupa još nekoliko dana u gradu uzalud trošeći sav novac. Stariji Golupčani još uvek pamte kako ga bez dinara u džepu, zaljubljenog i pijanog, ispraćaju sa perona autobuske stanice. Čak su mu i novac pozajmili za autobusku kartu. Boem je pozajmicu vratio pesmom Dunave uz koju neki novi boemi danas žale nesrećne ljubavi.
Golupčani se sećaju i mladih rokera koji su nekada, početkom sedamdesetih, na ulasku u mesto pecali ribu i svirali gitaru. Negde pred zoru nastala je legendarna pesma Dunavom još šibaju vetrovi i tekst koji generacije i danas prepevavaju: Gde li si prva ljubavi, i kako izgledaš sad
Golubac ima priču za svakog. Kada vam dosade priče o boemima i lepim Vlajnama neki ribar će vas rado spustiti tri kilometra niže niz Dunav do Golubačke tvrđave. Masivne zidine zalegle su na stranu brda i spuštaju se sve do vode. Kule izgledaju impozantno iako su na pojedinim mestima dosta oštećene. Nekome iz turističke organizacije se, izgleda, učinilo da su tako moćne zidine mogli da oštete samo zmajevi. Tako je nastao plan da Golubac postane glavna tačka turističke ture Put zmajeva. U pričama vezanim za tvrđavu nema zmajeva ali ima golubova i lepih devojaka.
Legenda kaže da je lepa srpska princeza bila udata za svirepog turskog pašu, zapovednika Golubačke tvrđave. Princeza je bila tajno zaljubljena u mladića iz obližnjeg sela. Zbog preljube, paša je zatvorio princezu u najvišu kulu na tvrđavi. Princezi su jedini prijatelji u tamnici bili golubovi koje je hranila na prozoru tamnice. Jednog dana, Turčin je odlučio da raščisti odnos sa princezom. Izveo ju je iz tamnice, stavio u čamac i otplovio do stene na sredini jezera. Lancima je princezu vezao za stenu i povikao: Baba kaj, što je značilo Pokaj se Obećao je da će je vratiti u Golubac ako mu bude verna žena. Princeza se nije pokajala. Ostala zavezana za stenu, a hranu su joj donosili samo golubovi. Alasi pričaju da duh princeze još uvek tu i bdi nad jezerom. Golubovi i dalje doleću sa hranom na stenu koja nosi ime Baba kaj.
