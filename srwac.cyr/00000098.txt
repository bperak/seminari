Danas 20. jula / 2. avgusta Crkva slavi najneobičnijeg čoveka koji je živeo na ovoj zemlji Božijoj, najneobičnijeg čoveka u rodu ljudskom. Toliko neobičnog, i toliko izuzetnog, da ga je Gospod sa telom uzneo ne Nebo. Neiskazano veliki Ispovednik Boga Istinitog. Čovek ognjene vere, sav je bio oganj Njegova vera samo je oganj i požar. Njegov otac Savah, video je Anđele Božije, kada se rodio Propok Ilija, gde ga hrane ognjem i povijaju ognjem mesto pelena. I ceo život njegov bio je oganj i požar. Takav oganj vere spaljuje prvo u njemu sve strasti. Sve je on kao ognjem sažego i spalio. Nije bilo smrti između njega i Boga. On je spalio đavola i lažne bogove ovoga sveta, i ispovedao i propovedao Jedinog Istinitog Boga. 
Bogovidac, čudotvorac, revnitelj vere Božje, sv. Ilija bi rodom od plemena Aronova iz grada Tesvita, zbog čega je prozvat Tesvićanin. Kad se Ilija rodi, otac njegov Savah vide angele Božje oko deteta, kako ognjem dete povijaju i plamen mu daju da jede. To bi predznamenje Ilijinog plamenog karaktera i njegove bogodane sile ognjene. Svu mladost svoju proveo je u bogomisliju i molitvi, povlačeći se često u pustinju, da u tišini razmišlja i moli se. U to vreme carstvo jevrejsko beše razdeljeno na dva nejednaka dela: carstvo Judino obuhvatajući samo dva plemena, Judino i Venijaminovo, sa prestonicom u Jerusalimu, i carstvo Izrailjevo obuhvatajući ostalih 10 plemena sa prestonicom u Samariji. Prvim carstvom vladahu potomci Solomonovi, a drugim potomci Jerovoama, sluge Solomonova. Najveći sukob imaše prorok Ilija sa Izrailjskim carem Ahavom i njegovom opakom ženom Jezaveljom. Jer ovi se klanjahu idolima i odvraćahu narod da služi Bogu jedinome i živome. Pri tom još Jezavelja. kao Sirijanka, nagovori muža te podiže hram Sirijskome Bogu Vaalu, i odredi mnoge sveštenike na službu tome lažnom bogu. Velikim čudesima Ilija dokaza silu i vlast Božju: on zatvori nebo, te ne bi kiše tri godine i šest meseci; spusti oganj s neba i zapali žrtvu Bogu svome, dok žrečevi Vaalovi to ne mogoše učiniti; svede kišu s neba molitvom svojom; čudesno umnoži brašno i ulje u kući udovice u Sarepti, i vaskrse joj umrlog sina; proreče Ahavu, da će mu psi krv lizati, i Jezavelji, da će je psi izesti, što se i dogodi; i druga mnoga čudesa učini i događaje proreče. Na Horivu razgovaraše s Bogom i ču glas Božji u tihom svetlom povetarcu. Pred smrt uze Jeliseja i odredi ga za naslednika u proročkom zvanju; svojim ogrtačem preseče vodu u Jordanu: i najzad bi uzet na nebo u ognjenim kolima sa ognjenim konjima. Na Tavoru javio se zajedno s Mojsejem Gospodu našem Isusu Hristu. Pred kraj sveta opet će se Ilija javiti, da suzbije silu Antihristovu (Otkr. 11). 
Običaji i verovanja vezani za Sv. Iliju razlikuju se u nijansama od mesta do mesta. Život se narodni prepliće sa biblijskim predanjem i hrišćanskom verom pa se tako može reći da ovog svetitelja Srbi uvrštavaju u ognjene svece, tj. da on upravlja gromovima i munjama. U narodnim pesmama naziva se gromovnikom i po zapovesti Božijoj »gađa đavole« i izgoni zlo sa neba. Takođe se veruje da od tog datuma opadaju žege i da dolazi do svežijih noći, a oko 2. avgusta redovno pada kiša i udaraju gromovi. 
Njegove su molitve uvek moćne, uvek silne, kao oganj. Neka budu u pomoć svima nama. Neka Sveti Ilija pomaže svima nama. I mi, kada mu se obraćamo molitvama svojim, znajmo da je on tako moćan i silan pred Bogom, jedini sa telom ljudskim u nebeskim svetovima. Da može izmoliti i za nas sve ono što molimo od Njega, da posreduje pred Bogom. Neka bi njegove svete molitve i molitve svih Proroka i svih Svetitelja, na čelu sa Presvetom Bogomajkom, vodile nas kroz ovaj svet, udostojile Nebeskog Carstva. Da bismo izišavši iz ovog tela, i mi sa verom i smirenošću poklonili se velikom i slavnom Proroku i molili ga da nam osigura Carstvo Nebesko. Da bi zaslužili i slavili Gospoda Hrista, Kome je on tako revnosno i tako samoprekorno služio. Neka njegove molitve budu naši vođi i vaspitači u ovome svetu. Amin. 
