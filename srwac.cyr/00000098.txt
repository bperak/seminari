1150 godina od početka misije sv. Ćirila i Metodija među Slovenima 
Jevanđelje 
Najznačajnije i najstarije knjige srpskog i slovenskog srednjeg veka su rukopisana jevanđelja. Počeci razvijene srpske književnosti vezuju se za tri drevna jevanđelja: Marijansko, Vukanovo i Miroslavljevo jevanđelje. 
Marijansko jevanđelj e, koje je nastalo početkom 11. veka, predstavlja najstariji sačuvani spomenik pisan staroslovenskim jezikom. U tekstu su primetni uticaji srpskog narodnog jezika iz koga će kasnije nastati srpska redakcija staroslovenskog jezika. Filološka i paleografska istraživanja su pokazala da je prepisivač ovog jevanđelja nesumnjivo govorio srpskim narodnim jezikom toga doba. Pisano je glagoljicom, ali se kod Srba održalo u bogoslužbenoj upotrebi čak i kada je ćirilica sasvim zamenila glagoljicu. Danas se čuva u Ruskoj nacionalnoj biblioteci u Petrogradu. 
Vukanovo jevanđelje je nastalo krajem 12. veka, u Peći, na Kosovu i Metohiji, a rađeno je za župana Vukana, po narudžbi njegovog brata, Stefana Nemanjića. Filološkim analizama utvrđeno je da su tekst sastavljala četiri pisara, dok je peti bio samo korektor, kao i da su prva tri pisara nesumnjivo pripadala raškoj prepisivačkoj tradiciji, a četvrti pisar i korektor zetskoj. Vukanovo jevanđelje se danas čuva u Publičkoj biblioteci u Petrogradu. 
Najstariji i najlepši srpski ćirilični spis je Miroslavljevo jevanđelje, koje ujedno važi i za najznačajniji ćirilični spomenik 12. veka. Nastalo je po želji zahumskog kneza Miroslava, rođenog brata raškog župana Stefana Nemanje, osnivača slavne vladarske kuće Nemanjića. 
Miroslavljevo jevanđelje je kodeks koji impresionira raskoši i monumentalnošću. Pisano je crnim mastilom na nebojenom, belom pergamentu i ukrašeno je sa tri stotine raskošnih inicijala, ornamenata i minijatura za čiju izradu su korišćeni najkvalitetniji pigmenti bele, zlatne, žute, crvene, zelene i braon boje. Uvezano je u korice od drveta, presvučenog biljno štavljenom kožom, koja je takođe ukrašena ornamentima i slovima. Listovi jevanđelja su dugački 29 centimetara, a široki 42 centimetra, dok je debljina korica deset milimetara. 
Ne zna se tačno kada i kako je Miroslavljevo jevanđelje preneto iz Zahumlja u Hilandar, ali se zna da je na Hilandaru bilo sve do 1896. godine, kada je poklonjeno kralju Aleksandru Obrenoviću, prilikom njegove posete Atosu. Tokom Prvog svetskog rata Avram Lević, šef Glavne državne blagajne, poverio je kovčeg sa Miroslavljevim jevanđeljem dvojici vojnika: Vladimiru Stevčiću i Vasi Stankoviću, uz napomenu da kovčeg čuvaju kao oči u glavi. Ne znajući šta se u kovčegu nalazi, dvojica vojnika su, uz ogromno požrtvovanje, prenela dragoceni tovar kroz golgotu povlačenja preko Albanije i doneli ga na Krf. Posle rata jevanđelje je ostalo u posedu kraljevskog doma Karađorđevića. U burnim događajima Drugog svetskog rata, jevanđelje je najpre preneto u Užice, a pred sami pad Užica sakriveno je u sefu Narodne banke u Beogradu i tako je uspelo da izbegne brojne nemačke potrage. 
Na Vidovdan 1998. godine, u Johanesburgu je završena štampa prvog pravog i potpunog faksimilnog izdanja Miroslavljevog jevanđelja. Ovo izdanje je štampano u tiražu od 299 primeraka, što predstavlja gornju granicu za ekskluzivne i skupocene faksimile. Najvažnije biblioteke sveta otkupile su primerke ovog izdanja i uvrstile ga u svoje specijalne kolekcije: Kongresna biblioteka u Vašingtonu, Britanska biblioteka, Geteov institut u Minhenu, Berlinsko-Brandenburška akademija umetnosti, Austrijska nacionalna biblioteka, kao i biblioteke prestižnih svetskih Univerziteta: Oksforda, Kembridža, Harvarda, Prinstona, Jejla, Damberton Ouksa. Delegacija Ministarstva za kulturu Republike Srbije poklonila je primerak faksimila Aleksandrijskoj biblioteci. 
Unesko je proglasio Miroslavljevo jevanđelje najlepšim ćiriličnim rukopisom na svetu i 2005. godine ga uvrstio na svoju listu najvrednijih i zaštićenih kulturnih artefakata Pamćenje sveta. Tako je Miroslavljevo jevanđelje steklo svetski priznat status jednog od najdragocenijih kulturnih ostvarenja u istoriji čovečanstva i našlo se u istom redu sa feničanskim pismom, rukopisima Nikole Kopernika, Gutenbergovom Biblijom, Geteovim rukopisima, Betovenovom Devetom simfonijom, Šopenovim i Šubertovim kompozicijama, Francuskom deklaracijom o pravima čoveka i građanina itd. 
