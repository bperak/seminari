24. February 2009 - 14:55
Crkvena opština Nikšić organizovala je u subotu 21. 02 2009. u Crkveno-narodnom domu Svetog Vasilija Ostroškog, tribinu pod nazivom Mitropolit dabro-bosanski hadži Sava Kosanović u svom i našem vremenu ".
- Posle otomanskog ropstva došlo je u Bosni i Hercegovini jedno, možda, još opasnije i perfidnije ropstvo, spolja je sve izgledalo lijepo, ali je unutra bilo puno nasilja. Naš narod je, naročito, zaboljelo što su braća zapadni Hrišćani, odnosno Beč i Rim, počeli da vrše podmukli i vrlo opasan pritisak na dušu srpskog naroda i na pravoslavnu vjeru, kazao je Njegovo Preosveštenstvo Episkop budimljansko-nikšićki G. Joanikije. - Niko tu opasnost bolje, dublje i dalekovidije u srpstvu nije osjetio od Mitropolita Save Kosanovića. Njegova ocjena austro-ugarskih i planova Rima, mislim da i danas, manje više, može biti prihvaćena kako za ondašnje, a tako i za ovo naše vrijeme.
Najopasniji vratolom u to vrijeme u Bosni i Hercegovini, po riječima Preosvećenog Vladike Joanikija, bio je ministar Benjamin Kalaj, koji je nastojao da se Mitropolit Sava, na svaki način, ukloni iz Bosne, čak da se više nikada ne vrati i da mu se ne dozvoli da bude sahranjen na svom imanju koje je bio odredio za svoje grobno mjesto.
- Ono što se dogodilo sa Mitropolitom Savom prije sto i više godina, dogodilo se nakon toliko vremena i sa drugima, sa hiljadama koji su protjerani i koji se više nikada vratiti neće. Cio svoj život Mitropolit Sava Kosanović borio se za svoju pastvu i vjeru, moleći se uvijek Bogu i radeći na dobro svog naroda, čime je obezbjedio posebno mjesto u istoriji Srpske Pravoslavne Crkve i u istoriji srpskog naroda. Ono što je učinio Mitropolit hadži Sava Kosanović svrstava ga u istorijske ličnosti prvog reda, istakao je Preosvećeni Vladika Joanikije.
Čitajući odlomke iz knjige Besjedničke sposobnosti Mitropolita Save Kosanovića " prof. dr Živko Đurković je rekao da je Mitropolit Sava, pored drugih vrijednosti, imao naročit dar za besjedništvo, a ovu sposobnost ispoljio je, posebno, od vremena hirotonisanja za Mitropolita dabro-bosanskog.
- Besjede, kao i sav njegov javni angažman, i svaka izgovorena riječ mjerene su i vrednovane prema snazi i uticaju koje su imale kod slušalaca. Prema dosadašnjim saznanjima, koja su zabilježili njegovi savremenici, dokazuje se, nedvosmisleno, da je Kosanović svojim besjedama postizao je zavidan učinak ne samo kod pravoslavnih vjernika svoje Eparhije, nego i kod najširih slojeva naroda i političke i kulturne javnosti u Bosni, a i šire. Postojalo je jedinstveno mišljenje savremenika da je Mitropolit Kosanović sjedinjavao tri bitna preduslova: izrazitu fizičku i duhovnu fizionomiju, prodoran i melodičan glas i besprekornu dikciju, i adekvatan društveni status sa koga i u ime koga besjedi.
Vrhunac svoje besjedničke umješnosti, prema mišljenju Đurkovića, Kosanović je pokazao prilikom ustoličenja za Mitropolita dabro-bosanskog Arhiepiskopa sarajevskog i Egzarha čitave Dalmacije, besjedom izgovorenom u Sabornoj crkvi u Sarajevu 29. marta 1881.
- Od tada pa do smrti on će držati u raznim prilikama niz dužih i kraćih besjeda ili pozdrava i otpozdrava i uvijek će ti javni nastupi biti na fonu ove sarajevske besjede. Ona tri naznačena preduslova: stasitost i prodoran duh, ljepota artikulacije i društveni stastus djelovali su usklađeno i jedinstveno i tako omogućili ispoljavanje besjedničkog dara, koji je Kosanović nosio kao genetki poriv, naslijeđen od svojih banjskih predaka, zapaža prof. dr Živko Đurković i dodaje: - Tipološki ova besjeda je crkvenog karaktera, ali je, ipak, mnogo više i dalekosežnije od toga. U njoj je vrlo vješto ukomponovan cjelovit program budućeg djelovanja novoustoličenog Mitropolita u kome je data ocjena postojećeg stanja u Eparhiji, ne samo pravoslavne Crkve i sveštenstva, nego i čitavog srpskog naroda, program je okrenut budućnosti pravoslavlja u Bosni, posebno mladima, kako bi ih mogao, kako kaže u ovom malovjernom vijeku i pokvarenom naraštaju sačuvati od sablazni i održati do konca. "
U izlaganju, naslovljenom Putevima Save Smirenoga - Mitropolita Dabro-bosanskog prof. dr Čedo Lučić je naznačio mnogostradalni put kojim je Mitropolit Sava Kosanović koračao, prateći stope Save Hilandarca, od trenutka kada je ostavio hercegovački kamen, prekrstio se i, praćen zvijezdom vodiljom, krenuo sa banjanskog raselišta ka čarolikom i nikad ispitanom vilajetu bosanskom. "
- Tih poslijeberlinskih godina Bečlije jače bečnuše na zemlje Srbinove. Pojača se i vatikanska pohota za širenjem svoje ispovjedi, pa istakoše unijatsko-katoličke smjernice. To ojača Starčevićevu antisrpsku stranku. Ne uspje se snaći ni dalmatinski Episkop Miloš. Ne odolje ni naš svijetli knjaz - car junaka, koji proređivaše junake, naglasio je Lučić. - U Savinoj Mitropoliji obijesni propagandisti jezuitski koriste razne metode. Unose pometnju. Pišu pamflete. Skrnave srpske bogomolje. Duhovnike omalovažavaju i na nedolične načine prema pravoslavlju se ponašaju. Smireni Sava dobro zna da to đavolje maslo u loncu bosanskom, najviše metu nadbiskup Štadler i biskup Buconjić. Zaogrnut ogrtačem hilandarskog čudotvorca Mitropolit se ne da prevariti. Stoga kritikuje Miloševu potkupljivost, podsjećajući ga: Nama sva zla sa Zapada dolaze, a nijedno sa Istoka. "
U tribini je učestvovao i profesor Veselin Matović, podsjetivši na priču koju je o Arhimandritu Kosanoviću napisao nobelovac Ivo Andrić. Priču Na latinskoj ćupriji " objavila je 1929. Politika ", a časopis Slovo ", čiji urednik je prof. Matović, preuzeo je iz Kalendara Prosvjete i objavio u avgustu prošle godine.
Publici u Crkveno-narodnom domu Svetog Vasilija Ostroškog obratili su se i književnici Milutin Mićović i Tripko Draganić, koji je Njegovom Preosveštenstvu G. Joanikiju, ovom prilikom, uručio na poklon grb Srpske Pravoslavne Crkve, koji će ubuduće krasiti zidove ove sale, koja nosi ime Mitropolita Save Kosanovića.
Mitropolit hadži Sava Kosanović upokojio se 24. februara 1903. u svojoj kući u Ulcinju. Sahranjen je u crkvi Svetog Nikole u Ulcinju, a njegovi zemni ostaci sada počivaju u Nikšiću, pored grobljanske crkve Svetih apostola Petra i Pavla. Na dan njegovog upokojenja u Sabornoj crkvi Svetog Vasilija Ostroškog u Nikšiću vršiće se poseban pomen Vladici Kosanoviću, kao velikom zadužbinaru i dobrotvoru nikšićkog Sabornog hrama.
