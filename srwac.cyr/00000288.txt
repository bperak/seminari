PREDSTOJE LjETNE SUŠE I JAKI VJETROVI
Klimatske promjene, na koje upozoravaju svjetski meteorolozi i klimatolozi, za BiH znače veoma izražene suše, obilne padavine u kraćem periodu ili jake vjetrove, odnosno tornada
Priredila: Marija SIMIĆ BOGDANOVIĆ
BIJELjINA, 25. DECEMBRA / SRNA / - Najhladniji period ove zime očekuje se između 15. januara i 15. februara, a poseban problem sa kojim će se stanovništvo BiH susretati u budućnosti jesu ljetne suše i jaki vjetrovi, kao što su tornada - ističe član Komiteta za klimatske promjene BiH Nebojša Kuštrinović.
On navodi da će ova zima, najvjerovatnije, biti u granicama višegodišnjeg prosjeka, sa nešto većom količinom padavina u januaru nego što je to višegodišnji prosjek. " Povremeno će biti snijega, ali ne bi trebalo biti ekstremno niske temperature ", rekao je Srni Kuštrinović.
Iako je kalendarski stigla zima, zbog tople vazdušne mase koja pristiže na naše područje stiče se utisak kao da je proljeće. Ali, kako najavljuje Kuštrinović, već od četvrtka ponovo bi u planinskim predjelima moglo biti snijega.
On ističe da evropski centar za srednjoročnu i dugoročnu prognozu u Londonu predviđa da će 2013. godina biti jedna od najtoplijih godina od kada postoje organizovana mjerenja.
Klimatolozi i meteorolozi u svijetu upozoravaju na problem klimatskih promjena koje je uslovilo globalno zagrijevanje. Kuštrinović kaže da te promjene za BiH znače veoma izražene suše, obilne padavine u kraćem periodu ili jake vjetrove, odnosno tornada.
Podsjetivši da su 2011. godine u Republici Srpskoj zabilježena četiri tornada / Prijedor, Slatina, Maglajani i Popovo Polje /, on je u ime Komiteta za klimatske promjene apelovao da BiH bude omogućena nabavka dopler radara.
Taj uređaj omogućio bi ranu i pravovremenu informaciju o mogućem tornadu, ali i o drugim meteorološkim pojavama.
Ekspertski tim pri Komitetu za klimatske promjene BiH sačinio je dva nacionalna izvještaja, koja su upućena UN i Svjetskoj meteorološkoj organizaciji, entitetskim vladama i Savjetu ministara, u kojima su stručnjaci iz različitih oblasti dali izglede i preporuke za strategiju ponašanja u odnosu na klimatske promjene.
Preporuke se odnose na potrebu izgradnje sistema za navodnjavanje i odvodnjavanje, što veće korištenje alternativnih izvora energije, smanjenje emisija štetnih gasova u atmosferu.
" Veoma je značajno da entitetske vlade i Savjet ministara BiH prihvate činjenicu da je klima ugrožena ", istakao je Kuštrinović. On je napomenuo da je i konferencija UN o klimatskim promjenama, koja je nedavno održana u Dohi u Kataru, potvrdila činjenicu da će rast temperature biti nastavljen.
Od 12 najtoplijih godina o kojima postoji evidencija, 11 je bilo u ovom vijeku. S prosječnom temperaturom za 0,54 stepena višom od dugogodišnjeg prosjeka, 2011. je do sada bila najtoplija, dok je tekuća godina na devetom mjestu - sa prosječnom temperaturom 0,45 stepeni Celzijusovih iznad višegodišnjeg prosjeka.
Mnogi naučnici za rast temperatura okrivljuju djelatnost ljudi, pretjerano emitovanje gasova u atmosferu s efektom staklene bašte, koji nastaju sagorijevanjem fosilnih goriva. Oni upozoravaju da bi nastavak ovakvog trenda mogao da dovede do porasta nivoa mora i ekstremnih vremenskih prilika.
