........... U podne, Nenad je jednim pogledom snimio situaciju: tri taksija i olupani kombi parkirani pred kućom. Seansa je počela pomislio je i požurio dole.
Stan deda Živka nekada je bio jedna od brojnih beogradskih kafanica sa baštom. Na dvokrilnim prozorima videli su se tragovi pregrađivanja bivših vrata i kafanskog izloga, a u bašti je ostao deo« nepokretnog inventara »- dve poveće klupe, sto i nekoliko panjeva stolica; ono što su rana beogradska proleća spasla da ne postane drvo za ogrev. Ostao je i duh druženja, neobaveznih razgovora i sudbinskih priča, leti u bašti, zimi u stanu.
Ovo je tranzitni ćošak svemira, objasnio je deda Živko Nenadu. I vanzemaljci, kad dođu, prvo će ovde svratiti... Ponedeljkom, oko podneva, dedin stan je postajao debatni salon taksista i prodavaca knjiga. I to onih jačih, pravih persona, preporučivao ih je deda. Radili su preko vikenda, svašta čuli i doživeli, pa moraju, negde među svojima, da šapnu:« car je go »Pričanje obnavlja događaj i tumači ga. Pretvara ga u ono što većini nedostaje: u iskustvo i saznanje...
- Baš kad treba pohvalio ga je deda. Druga rakijica je pri kraju A Verko samo čeka priliku... Odjeknulo je, zadovoljno je pomislio Nenad. To se zove marketing: nije se dogodilo ono što se dogodilo, već ono što se prepričava... - Bio sam tamo... počeo je. - Tamo? začudio se starac i rukom podigao naočari da ga bolje vidi. Nisi bio Čućeš i sam, ovo zna samo policija i mi
U omamljujućem mirisu kafe i vruće rakije sedela su trojica taksista koje je poznavao i dedin štićenik Lune, prodavac knjiga. Klimnuše mu glavama usredsređeni na Verka, taksistu prosedih zalisaka. Po mutnim očima i podbulom licu na kome su štrčali posrebreni brkovi, videlo se da je« noćašnji ».
- Ispričaj kako je sve počelo zamoli deda Živko praćen klimoglavima ostalih. Po redu. Mani pričanje na preskok, teško je povezati.
Verko otrese glavom i nali novu čašicu. Niko nije ni zucnuo, u sobi zabubnja tišina iščekivanja. Pogledom prelete prisutne: sve naši, i moj do moga, potvrdile su crte njegovog lica, opuštajući se u smešak. - E, onda slušajte I ne prekidajte me Počelo je ovako, pre dva meseca, krajem novembra...
Don t worry, be happy
Uzeo sam noćnu šihtu, zna se zašto: da namaknem koji dinar više. Kunjao do podne, u podne očistio kola i lansirao se. Posao nikakav, putnike da izbrojiš na prste, prazni taksiji zuje okolo. Nema danas posla, mislim se, samo harčim benzin, ali nikako mi se ne ide kući. Kao da sam predosećao
Možda i zbog muzike. Na radiju se načisto otkačili: sve ona prava, evergrin muzika, najbolje od najboljeg. Da se raspametiš. Smirila me, pa kad krenu ono DON T WORRY, BE HAPPY, ja načisto olabavio: izbacio lakat kroz prozor, zadimio, pa polako, gde me saobraćaj odnese. DON T WORRY, pevušim pomalo, a ramena mi već igraju po taktu, upijam svaki ton. BE HAPPY
Mada se ja, u stvari, plašim lepote. I neke posebne sreće. Sve to kratko traje. Začas proleti, pa je one dane potom, mnogo teže istrpeti.
Zato sam se i obradovao kada sam ga video jeste lepa noć i sve to, ali bar da naplatim benzin. A mušteriju odmah osetim, tu ne mogu da omašim, dođe to vremenom. Izlazi on iz zgrade, u ruci mu mantil, vijore rukavi okolo. Sevnem farovima, a on diže ruku hoće. Prilazi mi, sve žuri, a još zakopčava košulju. A to je, mislim se, muž iznenada naišao, kladim se da mu ni cipele nisu zašnirane.
Otvorim prednja vrata, da sedne pored mene, hoću da čujem priču. Uđe on, složi mantil na kolena i ćuti, a ja gledam dole jesam li dobio opkladu? Vraga nezašnirane, tip je iz neke profesionalne šeme, gilja mokasinke pune iskustva. Krenem polako, uključim taksimetar. On ni slovca, zuri u ono što mu se do maločas događalo i juri dugmad na košulji. Na radiju traje ono DON T WORRY, stereo sa tri zvučnika pa sasvim potiho; stvorila se neka gusta atmosfera, rukama da je razgrćeš Još je ošamućen, mislim se, taj još uvek navlači Utom se završi pesma a momak se trže, valjda i njega omađijala.
- Na Plato Studentski trg kaže on. Brzo Ja legnem na gas, druga, treća - Jesu li nešto javili? pita on i pokazuje na radio. Zakopčao se, valjda, pa počeo da funkcioniše. - A šta treba da jave? - Za studente. Okupili se da protestuju. - Nisu javili kažem. A takve stvari ni ne javljaju.
A već vidim druga šema je u igri, nije taj guzio, pre će njega da naguze. Da je neki faktor, došao bi auto po njega: izvinite gospodine, čekaju vas, neophodni ste A ovoga su drmnuli telefonom: spavaš, je li, a ovde pobuna, gde ti je budnost, kreći Još će i taksi da plati. Neki sitan šraf, kladim se ja ponovo sam sa sobom, ali to je već nasigurno, karte se otvorile.
- Nije juni pa da planu za svaku sitnicu - provociram, bar da nešto čujem kad već nema golicavih priča. Mora da se nešto jače dogodilo? - Bune se zbog rezultata izbora. Izgubili jedni, dobili drugi, pa šta? - Dobili oni što drže pikslu Dodali koliko im treba - Zato se i drži piksla, nego šta Neće valjda protiv sebe?
- Ali zašto studenti? pitam ja, a nešto mi zaigra u grudima. Gde su svi ti naši političari, pa partije, pa sindikati? Zar da nam deca brane demokratiju? - Opozicija već mitinguje konstatuje momak i gleda me. To se i očekivalo, ali studenti - Oni ne gledaju televiziju velim ja. - Imaju preča posla. Još im nisu preparirali mozgove. - Podbunila ih opozicija kaže momak. A i neki stranci su se muvali okolo. To je ta lukava rabota. Policija hoće na opoziciju, ali na omladinu - Takva su deca klimam i ja glavom. Ne daju da ih pljuju. Ako to sada dozvole, pljuckaće na njih sledećih trideset godina.
Govorim, a nešto me protresa i steže se u grudvu hoće li se istopiti, ili, možda, rasprsnuti? - A ti sada ideš kažem ja uzbuđeno pardon, vi sada idete da im se pridružite. Da utičete onako potiho, iznutra? Momak me zbunjeno pogleda, iskosa, ispod oka: - Idem da vidim ko stoji iza njih. Ko ih usmerava. Bolje tako da ih zaustavimo nego pendrecima, suzavcem i zatvorskim kaznama.
E, tu se meni sve zamuti u glavi. Godinama sam verovao da sam sve to odavno preboleo, da je šezdeset osma ružan kraj jedne naivne mladosti, otrežnjenje, surovo i razočaravajuće, ali otrežnjenje. Kad, još nešto iz tih dana tinja u meni i ja ugledah podvožnjak, osetih oštar zadah suzavca i onaj brka ponovo zamaha pendrekom, pa opet i opet, devojka se previja pred njim i ja ponovo povikah: - Ne Zašto Koga? Ne i skočih da zadržim tu ruku što se tako mehanički, kao robot-alatka, diže i spušta. Ovo je neka greška, ogromna greška, zašto
Tada se nešto spustilo na mene, tle se naglo podiglo, ona oštra, divlja trava letela mi je u lice i znao sam da posle dolazi bol i otupelost, teži od svakog razočaranja, a deo te težine se opet nasloni na mene i ja naglo zakočih nasred ulice. Momak polete napred i okine glavom o šoferšajbnu, ali ništa, zadržao se rukama.
- Ali to je nesporazum kaže momak, a oči mu ovolike, ruku drži na ručici za otvaranje vrata tu ništa ne zavisi od mene...
Ja ćutim, ona težina navalila i on se malo ohrabri: - Ako me ne odvezete, neću vam platiti kaže mi zlosrećnik.
- More, sad ću ja t e b i platiti planem, grudva se konačno rasprsla pa divlja u meni, ništa više ne mislim samo hoću da ga izbacim i oslobodim se one težine. Krenem rukom pod sedište gde držim veliku metalnu šipku, da se nađe, zlu ne trebala. Momak otvori vrata i izlete u mrak, samo sam još video kako mantil zaleprša.
Stojim ja tako nasred druma, ona težina nestaje, motor se ugasio, samo radio i dalje svira. Šta to bi mislim se šta ja to radim? Našao sam koga ću da izbacujem, baš će on da ih zaustavi, šta je to sa mnom? Ali ne mogu nikako da se smirim.
Najzad upalim motor i krenem polako, pustim svetla ne bih li video onog nevoljnika. I zaista, eno ga, već odmakao, prepoznajem ga po mantilu. Krenem ja do njega, onako mahinalno. Verovatno bih stao i otvorio mu vrata, pa ga odvezao, što da ne, šta on može da izmeni? On me ugleda pa kad štuče u mrak, kroz neko šiblje pa preko bleštave bare, sve šljapka kroz vodu
Vidim šta je u stvari, žao mi momka, ali gotovo je, tu više nema ispravke.
I tako sam nastavih ka Platou. Vozio sam brzo, to je kratak komad puta, ali mi se činilo da vožnja beskonačno traje i da ću ovako juriti do kraja života, u strepnji i radosti. Strepeo sam da će i njih stići sva razočaranja, otrežnjenja i tretmani upoznavanja sa istinom. Vremena su se promenila, tačno je, ali jesu li se promenili čuvari? A radovao sam se jer oni potvrđuju mene od pre trideset godina. Da onaj naš mladalački zanos nije bio hir jedne uzaludne generacije. Tada smo pogodili u samu metu i zato morali da izgubimo. Sinovi pobednika nemaju svoje vreme. Zato je njihovo sve ostalo. Ali, to je šuplje, zvoni prazno. U tome se ne može živeti.
Ako ne javljaju državne, javiće studentske stanice, setim se i krenem da vrtim po skali. Kad tamo, malo-malo pa isti pesma Svaka druga stanica rabi istu muziku, šta je sad pa to?
Vratim se na početak skale pa, hajd pažljivo, jednu po jednu. Nisam stigao ni do polovine a već sam ukopčao šemu: sve omladinske, studentske i gradske stanice puštaju istu pesmu. Nešto poznato od Elvisa Prislija. E, baš su našli šta će, mislim, i tada razaznam reči: IT S NOW OR NEVER SAD ILI NIKAD Pa to je zagrcnem se i nalegnem na gas.
Odjurio sam ka Studentskom trgu kao da se za sve ove godine ništa nije dogodilo i ja, najzad, mogu čista obraza da se setim svoje mladosti...
Verko diže glavu i zagladi brkove. Deda Živa odahnu, kao da je nešto teško nosio sve ovo vreme, spusti naočare na vrh nosa i otvori usta, ali ga Bucko, taksista tridesetih godina, preteknu: - A onda smo se producirali po gradu Celu noć
Peđa ga je gledao netremice. Čekao je, ima li još? Ovo je prilika da nešto i nauči, pomislio je Nenad, uvek ima nekog ko gleda, sluša i izveštava.
- Ko nas je to uslikao?
Zaista je bio zbunjen. Nije još razumeo domete tog čina. Ma, on je još...
- Letopisci u plavom - objasnio je Nenad. - Za spomenicu 96 / 97 Možda ćeš jednog dana biti prvoborac, pa će ti zatrebati
A on, mangup, smeje se: - Kao što su tebe uslikali 68
- Odrekao sam te se, da znaš. Rekao sam da nikog sa fotke ne poznajem. A baš si lepo ispao
- Znači, postojao je i peti - kaže Peđa odjednom.
- Šta peti?
- Peti musketar. Zato meni kaže deda Živko: Čuvaj se petog musketara To je šiš-miš nevidiš Ima treće oko, sve vidi i dugo pamti. Ako ne paziš, i ti ćeš postati nevidiš
MANTRA ZA LEVITANTE
Dok slušate političke govore, tumačite transparente, duvate u pištaljke i levitirate po trgovima i ulicama, ponavljajte mantru Eme Goldman:« To nije moja revolucija ako ne mogu da plešem uz nju
Kafić se ljuljao, neutemeljen u vremenu:
... iza njih njihovi, iza naših naši;
to u istom času raduje i plaši
KORAK ČETVRTI, levitirajući
VELIKA PROMENADA
Ulaz u " Politiku " mirisao je na šne-nokle. U udubljenjima žardinjera belasale su rasute ljuske, na fasadi tamnele skorele muzge. Tragovi velikog bombardovanja: jajima protiv jajara
Prethodnih dana Nenad je sa desetinama hiljada demonstranata, pod zastavama i transparentima, prolazio pored Politike vičući, zviždeći, preteći, pevajući, lupajući, gađajući jajima i papirnim avionima, paleći tanke žute voštanice za pokoj slobodne i objektivne štampe srpske. Veliki izlozi, razbijeni još prvih dana protesta - među hiljadama jaja uvek se nađe poneki mućak i, naravno, kamen - sada su bili prekriveni zavesama jute koje su se njihale na vetru ljuljajući veliku zgradu za nekoliko santimetara napred i natrag.
Najzad, jedna dobra vest, podsmehnuo se Nenad. I u " Politici " se nešto kreće Ili je to prvi aber pritajenog duha beogradskog koji se probudio u memljivom singidunumskom lagumu? I njemu je, onako bestelesnom, dozlogrdilo?
Prišao je jutenim zavesama osećajući njihovo uzbudljivo pulsiranje u ritmu metafizičkog daha - visoki platneni zidovi su se ljuljali u moćnom tempu kakav do sada nije osetio. To je znak, pomislio je osećajući prve simptome nove demonstrantske euforije. I zgrade su se pokrenule
Odmakao je grubu, ronzavu ivicu, iz izloga punog srče zapahnula ga je prašnjava mrklina, kao u rukavu. Ponovo je zavirivao u zabranjeni svet starog dedinog ormana gde se u mraku, između otromboljenih kaputa i ugalj-crnih grombija odjednom ukrešu razigrane iskrice svetlosti pretvarajući se u veliko, blistavo...
Plavi, plavi, plavi - odjeknu u Nenadu. On ispusti veliku jutenu zavesu kao da je njome oprljio prste i odskoči unazad.
Ulicom je hukao saobraćaj, sunce je treperilo na izlozima, ljudi su čekali trolejbuse, zagrljen par u karnevalskoj odeći minu pored njega. Činilo se da se ništa neobično ne događa. Samo je velika zgrada " Politike " pritajeno drhturila, zakriljena neprozirnim platnenim zidovima, skrivajući sramotnu istinu o svojoj tamnoj unutrašnjosti.
Iza ugla isplovi veliki autobus pun policajaca i zaustavi se ispred stanice, na mestu gde to saobraćajni znak izričito zabranjuje. Kroz prozore su svetlucali plavi šlemovi poređani na naslonima sedišta i veliki, providni štitovi, uredno postrojeni uz okna.
Kao vikinški brod u luci, setio se. Osvajači su došli da tu i ostanu. Vodeći srpski list i najveću medijsku kuću na Balkanu policija štiti od njenih čitalaca.
Pomerio se ka stanici - alibiju za svoju radoznalost i zapalio cigaretu: baš da vidim šta će biti. Smena onih skrivenih ili pojačanje?
Na autobusu su se otvorila vrata i policajac sa šlemom na glavi iskoči na pločnik, zdepast u panciru. Iskoračio je napred, vratio se i stameno raskoračio ispred vrata vozila. Stražar, shvatio je Nenad.
Trolejbus još nije dolazio i Nenad sa nadom pogleda visoku zgradu " Politike " iznad sebe. Ali odgovora nije bilo, samo drhturenje sivih platnenih zidova. Sedamnaest " Politikinih " spratova, od nedavno punih laži i prećutkivanja, sigurno strahovito pritiska stare temelje i tlo. I evo, ovde, već se i zemlja pomera
Zaista, poveća pukotina izmrežila je pločnik, preteći pipak je izvirao iz temelja, palacajući ka parkiranom autobusu. Ako ih zgrabi, ni panciri im neće pomoći
Međutim, nešto se dogodilo dok je Nenad pokušavao da pokrene metafizičke sile beogradske. Prolaznici su zastajkivali, čulo se ritmično dozivanje pištaljki. Iza autobusa, sa druge strane ulice, domarširale su tri devojke: dve sa visokim vojnim šapkama bivše ruske vojske, treća sa šlemom engleskog " bobija ". Postrojile su se iza autobusa i obešenjački, usporenog paradnog koraka, marširale ispod njegovih prozora, zategnutih obraza od pištanja. Policajci su izvirivali iznad štitova, poneki sa osmehom, podigla se i jedna ruka u znak uzdržanog pozdrava.
Stražar na ulazu u autobus se ukrutio, zaleđenog osmeha: da im se ukloni sa puta ili interveniše? Devojke su usporeno milele pored autobusa, njihovo pištanje imalo je sve ubrzaniji ritam. Bile su na korak od stražara kada se on odlučio i povukao na papučicu vrata. Pozdravio ga je žestok pisak izvan svakog ritma i ruke podignute na vojnički pozdrav. Momak se zbunjeno osmehnuo i brzo otpozdravio. Okolo odjeknu aplauz olakšanja, napetost je čilila kao dim.
Devojke se nakloniše publici, zatim autobusu i smejući se otrčaše prema Trgu - odatle se čula stalna i neujednačena buka pištaljki i truba demonstranata.
Nenad skrati put prečicom, kroz Čumićevo sokače: blistavi butici i raskošni kafići su bili prazni, mnogi već zatvoreni, navučenih sivih roletni. Već na sredini zapuštenog prolaza ka Terazijama naslutio je šta se događa pred njim: na kraju mračne praznine koja je odjekivala pod njegovim koracima tamnela se nepomična, amorfna masa i čule pištaljke i trubice.
Na izlazu, prošao je pored dvoredog odreda policajaca sa šlemovima, duž ivičnjaka sačekao ga je drugi, oklopljen u zdepaste grudnjake sa providnim štitovima spuštenim na zemlju, na dohvat ruku; odsjaji sunca sa dubokih, plavih šlemova zasenjivali su oči.
Iza kordona, kolovoz je bio pust, na Kolarčevoj ulici nije bilo vozila, samo asfalt sa iscrtanim belim prugama obasjanim suncem. Sa obe strane te neobične praznine plavili su se kordoni oklopljenih policajaca i crna masa ljudi na trotoarima. Njihali su se transparenti:
Demonstranti su stajali oči u oči sa policijom, iza njih je strujala gusta reka prolaznika koja se kotrljala ka Trgu. Sa svih strana su pištale pištaljke, male plastične trube su povremeno davale ritam: tu - tu - tututu, tu - tu - tututu... Parkirani prazni autobusi sa policajcima stražarima, nosili su registarske oznake Pančeva, Kovina, Kosovske Mitrovice, Prištine...
Bes se zakovitla u Nenadovoj svesti i spusti, kao talog, do sredine grudi. Dovedeni su da okupiraju njegov rodni grad. Da mu određuju gde da se kreće, šta sme, a šta ne sme, u kom pravcu i kako može da ide Oni ga poništavaju kao ličnost, pretvaraju ga u svog klovna u političkom cirkusu koji žele da kontrolišu...
Ne, to nije moguće, zaključio je Nenad. Taj film se više neće davati. Osim ako ne živimo u paralelnim svetovima koji se dodiruju. Ovaj naš nije njihov, a taj oklopljeni svet brutalne sile i zabrana, ni on ne može da bude njihov. Takav svet više ne postoji. Oni su vojnici bez domovine. Bez zemlje. Bez naroda. Oklopnici van vremena. Oni su senke. Oni, naravno, uopšte i ne postoje.
I on odlučno zakorači pravo, kroz kordon, između dvojice iznenađenih policajaca - onom levom, mlađem, video je svetlucave kapljice znoja na nausnici. Korak, zatim i drugi, ka velikoj praznini njemu tako dobro poznate ulice obasjane suncem.
Ovo je moj grad, govorila su njegova stopala na umašćenom asfaltu. Ovu kaldrmu poznajem dok je još bila sačinjena od uglačanih drvenih kocki tupog odjeka. Pa kad je zalivena asfaltom. Pa vađena u sparnim letima nekih davnih godina kakve više ne postoje. Znam i kada su postavljali ovaj sadašnji asfalt, uglačan od upotrebe i umašćen od nemara. Sa lepim belim prugama kolovoznih traka buduće metropole koja to nikako ne uspeva da postane. To mi ne može oduzeti oklopljena armada iz prastarih vremena i ružnih snova.
Zakoračio je treći put i na laktu osetio čvrst stisak, potom trzaj i već je bio odbačen tri koraka unazad, boreći se za ravnotežu. Kordon se sklopio pred njim, zazvečavši oružjem.
Stajali su, oči u oči, dva zaplašena, neiskusna borca; prvi svestan nezgrapne snage koju ne želi da upotrebi, drugi svojih malih, običnih prava koja ne može da ostvari.
Policajac se pokrenu, podiže štit i Nenad oseti njegovu glatku čvrstinu na svojoj mišici i preteći pritisak koji je jačao. On zakorači unazad, kordon se umnoži pred njim. Stajao je odmahujući glavom; svetovi su opet izmenjali mesta.
Okrenuo se. Prolaznici su se tiskali u uskom prostoru između zgrada i kordona, slivajući se ka Trgu. Iznad njihovih glava, na širokom prodoru neba između zgrada, žarilo se predvečerje beogradsko, sjaktali su zasenjeni prozori kao bleštava krljušt. Vazduh je treperio, pun energije i zvižduka.
Iz oblaka energije, kao čisti duh, izranjala je pojava kojoj se Nenad u trenu obradovao. Potom mu telom prođoše trnci: Pavle, zvani Major, sa drvenom nogom Onaj za koga se proneo glas da je nastradao Popio je piće za pomen, pa još i izlio gutljaj za njegovu dušu. A sada ta duša, živahna i preplanula, stoji pred njim sa velikim transparentom u jednoj ruci i širokim zamahom druge za prijateljski zagrljaj.
Već sledećeg trenutka bio je u njegovom moćnom stisku, pomešanih osećanja, a veče u« Sidney pabu »ubrzano mu se vraćalo u sećanje.
I on zadovoljno trupnu drvenom nogom po pločniku, a visoko gore, u visinama beogradskim, svetlosti neba se preliše u novu, zagasitiju nijansu.
- Svakog sam ovde očekivao, ali tebe... - Nenad se zasmeja s olakšanjem. - Pa još tako ubedljivo živog
Nije to bila pobeda života nad smrću već nešto mnogo važnije - trijumf one prave, usmerene pravde nad slučajnošću i haotičnošću nesreće. Biće da neka arhitektura dobra zaista uzdiže svoje maglovite kule u ovim prostorima.
- Nemoj se čuditi - zabrunda Major. Sada mu je glas bio još tamniji, sa finom notom raspuklosti koja mu je davala dubinu. - Ovo više nije pitanje politike i stranaka. Sada je to pitanje morala. Elementarne etike - i on iskrenu transparent u drugoj ruci da ga Nenad pročita:
- Vidi, vidi - reče Nenad. - I ' 68. se vraća po svoje Da nije malo kasno? - Nikad nije kasno za pravu stvar. Mi, okrnjeni, pamtimo, ako drugi neće - Pa to je... Još jedan preobraćeni komunista, zar ne?
Major ga zaštitnički zagrli: - Ne preteruj. Nije baš dotle došlo Neophodna im je lekcija iz morala. Mada mi se smuči kad vidim sa kim sve moram da protestujem
- E, moj Pavle... Revolucija bira protivnike, ne učesnike. Sećaš se, mislim da su to baš tvoje reči. - Moje, nego šta Seme revolucije je uvek isto. A ono naše je bilo pravo i dugovečno - Misliš da je ovo... - Idi kod studenata Setićeš se 68 i one naše« promocije revolucije »Sinoć su policijskom kordonu čitali stare filozofe i Ustav države - I? Da li je pomoglo? - Poneko se osmehnuo... - Major odmahnu glavom. - Ovi razumeju samo: postupi po naređenju Oni naši, policijski veterani, bar su bili fer borci.
Ali Major nije prihvatao parodijski ton: - Baš tako Zato mi je i stalo da mladi pobede. Da jednom i to doživim Mada se bojim... - Da će biti kao 68? - Da će se strmeknuti Iza uzvišenja na kome je pobeda širi se provalija za lakoverne i lakome.
- Misliš da će ih opet prevariti? - Prevariće oni sami sebe Najteže je ostati pobednik.
- Ali ovo je nova generacija, Pavle. Momci bez pardona. Neopterećena ideologijom i emocijama. - Misliš? - upita Major. - Bez emocija? - Bez iluzija i velikih nada. Video si studentsku parolu: BEOGRAD JE SVET? - To baš nije neka velika ideja, jer taj svet... - Nije velika ali je ostvarljiva. Momci su od ovog sveta.
Pored Nenada se prodenuše tri štrkljasta momčića. Prvi je koračao lelujavo, zanetih očiju, dvojica su išla za njim... - E, čiko, dođi da te poljubim - pozvao je zaneti i zagrlio Majora cmoknuvši ga u obraz. - Hvala na podršci vas starijih A i tebi, stari - i Nenad oseti miris alkohola a vlažan poljubac mu se razmaza po licu. - Mi ćemo ostvariti sve što vi... niste... niste znali...
Dečko lako posrnu i obojici stavi ruke na ramena: - Ostvarićemo - reče zagrcnuto. Nije se znalo da li se to zaklinje pred njima ili se za njih pridržava. - Svi smo malo veseli progovori njegov drug, prihvatajući ga ispod ruke. - A on je najveseliji. Nije spavao već tri noći.
- Još ga niste odveli? - Nenad začu poznat glas, sebi iza leđa. Učinilo mi se, pomislio je. - Neka se ispava, sutra treba da je svež i odmoran - i pred Nenadom se stvori Peđa ukrašen bedževima i oznakama studentskog obezbeđenja: - Vodite ga već jedanput...
- Vidi ti njega - uzviknu Nenad obradovano. - Pavle, ovo mi je sin A ti, nisi u Valjevu? - upitao je nepotrebno. - Jesam, ćale, kako da nisam - Peđa se spremno osmehnu. - Ko god da me traži, čuće: Peđa je u Valjevu, u Srbiji, u svetu... I neka nam Bog pomogne...
Ali Peđa je već nestao u studentskoj masi oko velikog razglasa. " Diskoteka Plavi kordon " je razvejavala energiju studentskog protesta kao košavin dar - udari teških decibela hujali su iznad glava okupljene mase i širili se u koncentričnim vrtlozima duž starih bulevara i ulica beogradskih.
Major spusti transparent i vešto ga sklopi: - A nas dvojica idemo na piće, zar ne? U našu bazu, u« Sidnej pab ». Kad se samo setim kako smo ono rasterali policajce na promociji
On kritički osmotri dvostruki plavi kordon oklopljenih momaka duž ivica pločnika, pored kojih su prolazili. Prebaci letvu transparenta u drugu ruku, kao skraćeno koplje i zastade, licem prema kordonu.
Major ostade nepomičan, kao srastao sa pločnikom. Izazivački trupnu drvenom nogom - njen preteći odjek prizivao je sve studentske demonstracije i proteste, Male i Velike Šetnje, skupove i govore, konvente i mitinge, svu tu ogromnu energiju drugačije istine i drugih uverenja koji su se širili nad Beogradom gradeći lelujave i vazdušaste sfere moguće, bolje pravde.
Nenad mahinalno pogleda gore: kasni zraci sunca obasjavali su oronule fasade onom mističnom, iskošenom svetlošću koja je puna nebeskog sjaja, kao na platnima starih majstora. Tamo gore je bio neki drugi Beograd, svetao, okrenut prolomima neba i širinama vidika nepromenjenih od večnosti. Iza svih tih starih zgrada moćno ušće dve velike reke širilo je neslućene prostore slobode na čitav grad. Odavde, sa Terazija, ono se nije videlo ali je bilo dovoljno znati da postoji. Kad sjaj Velike Vode ostane u oku, sve se drugačije oseća i vidi.
Na prvi zamah pendreka Major odgovori sklopljenim transparentom - letva polete i polomi se o dignuti štit. Udarac ga pogodi po ramenu; on jeknu od bola a zemlja ga povuče k sebi. Uspravi se i pre no što je policajac zamahnuo drugi put njegova drvena noga polete napred, pokosivši podkolenicu oklopnika koji se prelomi mašući štitom u uzaludnom naporu da uhvati ravnotežu.
Svuda okolo ljuljalo se more glava, razmahivali su pendreci, zastave i transparenti su mahnito kovitlali kroz vazduh. Nenad zgrabi Majora za mišicu i odvuče ga dalje od razjarenih boraca.
Svratili su u prvi kafić. Major je bio iznenađujuće smiren, okršaj sa policijom i udarci pendreka izvukli su iz njega višak energije. Popili su neizbežan vinjak, uz škrt razgovor.
Major je svaki čas premeštao svoju« drvenjaču ». Saginjao se sa niske stolice, obuhvatao je obema rukama i prenosio desetak santimetara levo i desno, kao tuđ predmet čija mu blizina smeta. Kod drugog vinjaka se ispravio, zatalasao svojom belom kosom i zaboravio na nogu. Rumenilo mu se vraćalo u obraze, on Nenada saučesnički grunu šakom po leđima:
- Revolucionari, ha, šta kažeš?
Oči mu se ukrstiše sa Nenadovim, dva moćna, ispitivačka plamsaja koja znaju:
- Zalutali vitez bez grba i omatoreli Pinokio Duhovi koji levitiraju jer je hodanje teška veština
Izašli su zagrljeni, izljubili se i ugovorili viđenje« za koji dan »u« Sidnej pabu ». Nenad je začas dolebdeo do stana, iznenadio se kada je prepoznao crno-vlažan inventar deda Živkovog dvorišta. Peđa nije bio u stanu i on se, još lelujav, spakovao u krevet.
KORAK PETI, beogradski
Kako završiti započeto?
Metafizika pobune mora da stvori svoja oružja, nove oblike i načine delovanja. Već je više puta rečeno:« Stvarajte revoluciju oko sebe »a naše iskustvo tome dodaje: ali ne političkim sredstvima kojima se služi vlast.
Budite kontraprotivni, odlučite da više ne služite i već ste slobodni. Demokratija vrvi od mikronasilja, pružite im otpor u svim sredinama: na poslu, kod kuće i na ulici, u kafiću i u medijima, pa i u politici.
Kada se sjaj kupole Saborne crkve izjednačio sa suncem na zalasku, pošao je u pravcu koji je blesak osvetljavao: niz padinu, ka obalama Istara. U dalekim šumama dimile su se zaboravljene vatre, Velika Voda je treperila kao Poslednje Nebo.
Dok je krivudao između velikih, svečanih šatora iz jednog izjuriše dame u jarkim krinolinama. Zaplašeno su zastale, zagledane u njega.
On se lako nakloni: - Dozvolite, mogu li nešto da učinim za vas? - a one se razbežaše uz ciku dok se vetar igrao njihovim širokim skutima.
Okrenuo se i požurio uzbrdo: više nije bilo vremena za čekanje, Saturn je nadirao. U senci Saborne crkve našao je stari ford-kabriolet i vešto ga odvezao do kraja Knez Mihailove ulice - dalje je prolaz bio zatvoren. Međutim, levo, između dva visoka stuba, pružala se prazna, senovita aleja do Trga Slobode.
Pažljivo vozeći, on se provuče između stubova, prođe aleju i na Trgu zastade događalo se nešto neobično. Pločnici su bili mokri i pusti, drvene kocke na kolovozu blistale su čeličnim sjajem.
- Ne možete tuda - reče stari ribar koji je sedeo na ivici pločnika. - Potonućete, ispod je more.
On izađe iz kola: zaista, drvene kocke su tu i tamo nalegale jedna na drugu, između se nazirala tamna, nejasna dubina. Pločnici sa druge strane uzaludno su se presijavali na suncu.
- Samo prvi metri su opasni - objasnio je ribar. - Dalje se već uhvatila čvrsta kora.
