Aktuelnosti 
Zahvaljujući velikom angažovanju meštana sela Resnik, Mesne zajednice Resnik, lokalne samouprave i Doma zdravlja Kragujevac, danas je svečano otvorena renovirana ambulanta u ovom selu. Uz minimalna finansijska ulaganja, veliku motivaciju, angažovanje meštana i majstora doma zdravlja, donacije meštana, ambulanta je okrečena, zamenjeni su podovi, prepokriven krov, postavljena nova vrata i pločice za mokri čvor. Svečanom otvaranju renovirane ambulante Resnik prisustvovali su direktorka dr Branimirka Svilar, predsednica UO Gordana Živanović, predsednica NO dr Milka Milisavljević, direktorka Direkcije za mesnu samoupravu Lela Makojević, načelnica Uprave za zdravstvo Marija Đorđević, načelnik odeljenja zdravstvene inspekcije dr Slavoljub Ivošević kao i meštani donatori i zadovoljni pacijenti. Ovom prilikom se direktorka zahvalila svima na angažovanju u renoviranju i dodelila zahvalnice i istakla da je do sada renovirano nekoliko seoskih ambulanti na zadovoljstvo korisnika i zaposlenih a do kraja godine su planirane adaptacije dve gradske ambulante zbog organizovanja timskog rada i preostale seoske ambulante. 
U Sava centru je održana nacionalna konferencija " Srbija protiv raka " i završna konferencija projekta " Podrška uvođenju nacionalnog programa za rano otkrivanje raka u Srbiji " na kojoj su predstavljeni finalni rezultati. Konferenciju je otvorio Ivica Dačić, predsednik Vlade Republike Srbije, a na konferenciji su govorili ministarka zdravlja u Vladi Republike Srbije, prof. dr Slavica Đukić Dejanović i Ambasador Delegacije EU, Vensan Dežer. Na skupu je naglašeno da će skriningom biti obuhvaćene osobe koje se smatraju zdravim i nemaju simptome bolesti raka, a koje će biti pozivane preko svojih domova zdravlja, da se odazovu pozivu izabranog lekara za skrining raka debelog creva, grlića materice i dojke. Za uspeh ovih programa najvažnija je motivacija i mobilizacija ljudi da se odazovu pozivu i stvore naviku redovnih pregleda, jer je samo tako moguće rano otkrivanje i izlečenje. Važan je i visok kvalitet najnovijih metoda skrininga, koje je projekat EU doneo kroz edukaciju kadrova, kao i podizanje opšte svesti građana, te kontinuirano praćenje i evaluacija rezultata. Dom zdravlja Kragujevac je aktivno uključen u sprovođenje svih skrininga a nacionalnoj konferenciji u Beogradu su prisustvovali direktorka dr Branimirka Svilar, ginekolog dr Ivica Magdić, koordinator za skrining raka grlića materice i specijalista socijalne medicine dr Nada Milovanović, zamenik koordinatora za skrining raka debelog creva. 
31.05.2013. Obeležen Međunarodni dan bez duvanskog dima 
U Institutu za javno zdravlje Kragujevac je održana zajednička konferencija za medije povodom obeležavanja Sv. dana bez duvanskog dima, koji je ove godine posvećen zabrani reklamiranja i sponzorstva od strane duvanske industrije. Na konferenciji je učestvovao zamenik direktora Doma zdravlja Kragujevac dr Slavomir Petrović i istakao značaj preventivnih aktivnosti i edukacije mladih o štetnosti duvanskog dima. Predstavnici Doma zdravlja Kragujevac su učestvovali i u promotivnoj zdravstveno vaspitnoj akciji u pešačkoj zoni, sa predstavnicima IZJZ Kragujevac, aktivistima Crvenog krsta, i drugim saradnicima, gde je sugrađanima deljen edukativni materijal. U Domu zdravlja su postavljeni poster panoi sa edukativnim porukama o štetnosti duvanskog dima. 
28.05.2013. Preventivne aktivnosti Doma zdravlja 
Dom zdravlja Kragujevac je organizovao tokom meseca maja brojne preventivne aktivnosti u zajednici u cilju unapređenja i očuvanja zdravlja svojih sugrađana. Povodom obeležavanja Međunarodnog dana fizičke aktivnosti u saradnji sa IZJZ Kragujevac, studentima i Udruženjem za borbu protiv šećerne bolesti, pod sloganom " Kretanjem do zdravlja ", organizovana je 18. maja šetnja od Velikog parka do spomenika Petog tri u Šumaricama. Svetska zdravstvena organizacija je u cilju podizanja svesti celokupne svetske javnosti o značaju i važnosti redovne fizičke aktivnosti u očuvanju i unapređenju zdravlja i blagostanja pokrenula globalnu inicijativu za obeležavanje Međunarodnog dana fizičke aktivnosti 2002. god a odnosi se na umerenu fizičku aktivnost. Svakodnevna polusatna šetnja brzim korakom smanjuje rizik od pojave akutnog infarkta miokarda za 18 % a od moždanog udara za 11 %, jača kosti i mišiće, dovodi do smanjenja povišenog krvnog pritiska, masnoće i šećera u krvi, smanjuje stres, pozitivno utiče na rast i razvoj dece i mladih, povećava samopouzdanje, stvara osećaj ispunjenosti i zadovoljstva. 
Preventivni centar Doma zdravlja je nastavio sa organizovanjem preventivnih pregleda za zaposlene u ustanovama u okviru kojih se popunjavaju preventivne karte, sprovode skrininzi na kardiovaskularne bolesti i dijabetes, meri krvni pritisak i šećer u krvi i određuje procenat masnoće u telu. Preventivni pregledi su obavljeni 21. maja za zaposlene u Nacionalnoj službi za zapošljavanje, 23. i 24. maja za zaposlene u Metrou i 27. maja za zaposlene u Zavodu za zbrinjavanje odraslih Pčelice. 
15.05.2013. Aktivnosti Preventivnog centra 
Preventivni centar Doma zdravlja Kragujevac je učestvovao u tradicionalnoj akciji Crvenog krsta " Selu u pohode " u okviru koje su obavljeni preventivni pregledi stanovništva 26. aprila u selu Vlakči. Za dugogodišnju saradnju u organizovanju i sprovođenju preventivnih aktivnosti sekretarka Gradske organizacije Crvenog krsta Kragujevca Nevenka Bogdanović je uručila zahvalnicu dr Slavomiru Petroviću, zameniku direktora Doma zdravlja Kragujevac i dr Zdenki Karaklajić, pedijatru. Za stanovništvo sela Vlakče su organizovani preventivni pregledi, besplatno merenje pritiska i šećera u krvi, pregledi specijalista i pedijatara, a pored Doma zdravlja Kragujevac u ovim akcijama učestvuju i druge zdravstvene ustanove. 
Zdravstveni radnici Preventivnog centra su organizovali 14. maja u srednjoj školi Toza Dragović preventivne preglede za sve zaposlene u okviru kojih su popunjavane preventivne karte, vršena procena rizika za oboljevanje od kardiovaskularnih bolesti i dijabetesa, meren indeks telesne mase, lipidni status, šećer u krvi i pritisak. U ovoj preventivnoj akciji učestvovalo je 38 profesora i zaposlenih ove škole a ovakvi preventivni pregledi koje organizuje Preventivni centar Doma zdravlja se obavljaju već nekoliko godina ne samo u ovoj školi već i u mnogim drugim školama i ustanovama. 
