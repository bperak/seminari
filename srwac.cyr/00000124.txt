U susret obeležavanju 15 godina postojanja i rada Udruženja Kragujevčana u Beogradu, gradonačelnik Kragujevca Veroljub Stevanović susreo se sa sugrađanima koji se, kako kažu, privremeno nalaze van rodnog grada. To je bila prilika da iz prve ruke čuju informacije o tome gde je Kragujevac danas i kako će izgledati sutra. 
Govoreći o postignutim rezultatima ali i planovima za razvoj grada Stevanović je rekao da zbog povećanog obima posla FIAT uvodi I treću smenu. Auto put biće završen ove godine, a umesto južne radiće se severna obilzanica. Ukoliko dobijemo kasarnu Radomir Putnik rešićemo problem pozorišta i biblioteke, a u Domu vojske trebalo bi da bude smešten deo FILUM - a. Prostor u Kneževom arsenalu namenjen je umetničkom delu Filološko - umetničkog fakulteta. U planu je izgradnja podzemne garaže u centru grada, zgrade Medicinskog fakulteta i Centra za matične ćelije. Grad će takođe iz budžeta finansirati i izgradnju stacionara za angio salu čime ćemo proširiti i intenzivnu negu. U sportu smo napravili veliki iskorak, a u želji da stvorimo što bolje uslove za nove uspehe, planiramo izgradnju velike sportske dvorane sa 10 000 do 12 000 mesta na ulasku u grad kod Krsta. Na prostoru Hipodroma u planu je izgradnja velikog akva parka. 
Što se tiče budžeta, grad nije prezadužen - naglasio je Stevanović. U ovom trenutku ukupan iznos kredita koji su namenjeni završetku započetih investicija iznosi 17 miliona evra. Krediti će biti vraćeni do 2018. godine. Mislim da je politika koju vodimo dala očekivane rezultate, sada smo po svim kriterijumima treći grad u Srbiji. Posebno ističem i odličnu saradnju sa Vladom Republike Srbije koja je naš partner u realizaciji brojnih projekata. 
Takav susret bio je prilika da Kragujevčani u Beogradu iznesu svoje primedbe i sugestije, dobiju odgovore na brojna pitanja. Posebno ih je interesovala zaštita Gružanog jezera, planovi za jezero u Šumaricama i razvoj informacionih tehnologija. 
Gooreći o svom rodnom gradu, glumica Gorica Popović kaže da je u teško i siromašno vreme bila nezadovoljna položajem kulture. Situacija se danas značajno promenila, često sam u Kragujevcu kao član nekog žirija ili radi prisustva brojnim kulturnim manifestacijama. Zbog toga je Gorica Popović iskoristila priliku da apeluje na grad da što pre stavi u funkciju sale bioskopa Pionir i Šumadija zbog izuzetnih mogućnosti pozorišne predstave i koncerte. Milan Timotijević Lutka rekao je da je Kragujevac izuzetno napredovao i da se taj iskorak u svim oblastima najbolje vidi kada se u rodni grad vraćate. 
To su naši sugađani, ljudi za nas jako dragoceni jer iako su u Beogradu daju pun dopinos onome što radimo u Kragujevcu - rekao je gradonačelnik Veroljub Stevanović. Ovo je bio jedan veoma koristan susret jer sam mogao da čujem dobornamrne primedbe i sugestije i mislim da bi češće trebalo ovako da se viđamo. 
Iako smo stalno u radnom kontaktu rekao je Zoran Matović predsednik Udruženja Kragujevčana u Beogradu koje okuplja oko 800 članova, u redovnu organizovanu posetu rodnom gradu dolazimo uvek u vreme sajma poljoprivrede. Večeras je pokrenuta inicijativa, da organizujemo i prolećno okupljanje na Sretenje. Izuzetno smo ponosni na rad našeg zavičajnog udruženja koje svake godine regrutuje nove članove, brucoše koji dolaze iz Kragujevca na studije u Beograd. To je naša obaveza i dug prema zavičaju - kazao je Matović. 
