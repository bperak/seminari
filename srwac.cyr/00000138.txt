Kažu da je Osama ubijen još pre deset godina. Kažu i da uopšte nije ubijen, već da živi negde pod drugim imenom, životom običnog građanina. Kažu i da su Boris i Toma ono sa štrajkom žeđu smislili kako bi se skrenula pažnja sa toga što se u Srbiji sve lošije živi.Priča se da su Barsa i Real namestili polufinale Lige šampiona, zbog kladionica, a i da bi oterali Murinja. Čuo sam da i naš derbi nije više tako večit " kao što je nekad bio. Govorka se, mada malo koga zanima, da će Nataša i Dača ritualno da se pomire pred neki njen veliki koncert, a upućeni tvrde i da je ona dalmatinska radodajka iz Velikog brata " dobila preterane pare za onoliki seks i da će uskoro da nam se smeje sa nekog tropskog ostrva. I tako redom, od vanzemaljaca odomaćenih u Sibiru i pustinji Novog Meksika, do čoveka koji nije bio na Mesecu, ali jeste na Marsu.
Teorije zavere postoje otkako je čovek počeo da veruje u Boga i imale su krajnje praktičan značaj. Bude dva, uz ljubav i mržnju, najjača osećanja - strah i nadu. Od ta dva, poznato je, boljeg policajca nema. Osim toga, ništa čoveka ne disciplinuje kao sumnja u sopstvenu realnost. Danas, u vreme kada se stvarnost pretvorila u marketing, teorije zavere služe u krajnje niske pobude. Ne postoji više nijedan segment realnosti, od visoke politike do najnižih estradnih rijaliti " strasti, u kojem je sve onako kako izgleda da jeste. Svaki događaj ima neki potpuno drugi značaj i povod, svačiji potez usmeren je u nekom drugom cilju od onoga koji nam se čini. To je najbolji put u paranoju. Kolektivnu i ličnu. Gutajući ono što mu masovni mediji svakodnevno serviraju, prosečan čovek počinje ozbiljno da sumnja u sebe i svoju okolinu. Izgleda mu nelogično da je zavera svuda oko njega, a samo u njegovom životu nije. Deluje mu nenormalno da mu baš niko ne radi o glavi. Čini mu se da nema šanse da ga šef patološki ne mrzi i ne sprema mu otkaz, da je nemoguće da ga žena ne vara, da je naivno verovanje u to da mu je neko prijatelj. Ostaje mu da se povuče u sebe ili da preuzme stvar u svoje ruke i istera stvari na čistac ". Ta dva puta gotovo uvek završe negde u crnoj hronici. A time teorije zavere gube onaj svoj praktični značaj sa početka.
