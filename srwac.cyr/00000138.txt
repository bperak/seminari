Kuća Đurića, poreklom iz Zaovina, predstavlja solidno građenu trodelnu polubrvnaru-polubondručara, sa ispunom od pečene cigle, većih dimenzija, postavljenu delom nad podrumom. Po kazivanju sagrađena u drugoj polovini 19 v. Krov je četvoroslivan, blagog nagiba sa naglašenom strehom i pokriven ćeramidom ispod koje je šašovac. U " kući " je pod od nabijene zemlje dok je u sobama daščani pod. U " kući " je deo tavanice pokriven nutovanim dasakama, a u sobama je tavnica od kolenika. U " kući " se nalazilo otvoreno ognjište pomereno uz pregradni zid sa sobama koje je bilo popločeno i oivičeno ciglom sa četiri preklada. Na većem delu pregradnog zida sa sobama se nalazi ložište koje je služilo za loženje peći u sobama. Kuća je u funkciji letnje kuhinje i relativno dobro očuvana. 
Predanje o srodstvu Todorovića i Prodanovića iz Bogdanice (od dva brata Todora i Prodana, doseljenih iz sela Komarnice u Drobnjaku 1682. godine, dok se o trećem doseljenom bratu Stevanu ne zna više) ukazuje na starost ovog roda, kao što i na starost kuće ukazuje predanje da se iz nje razgranala familija Todorovića. Ipak, predanje o njenom nastanku da ju je podigao pradeda današnjeg vlasnika ukazuje da bi njenu starost trebalo tražiti među poslednjim grananjem rodoslovnog stabla, a ne pre, što bi moglo biti negde oko sredine druge polovine 19. veka. Kuća je podignuta delom nad podrumom, kao trodelna polubrvnara sa gostinskom i manjom sobom. Sobe su građene u bondručnoj konstrukciji, sa ispunom od čerpića što predstavlja ređu varijantu starije polubrvnare, ili su možda zidovi prezidani u vreme kada su u produžetku kuće dodati soba i šupa, a ceo graditeljski sklop prepokriven ćeramidnim krovom. Duboko ispuštena streha ispod koje je šindra i skladne proporcije (i pored dodatog dela) čine je vrlo slikovitom. Odlikuje se brojnim sačuvanim detaljima, kao što su ugrađeni naćvar i dolap, dekorisana ključanica, a takođe i lepo obrađeni stub u podrumu. Kao primer starije, pažljivo održavane, polubrvnare u urednom dvorištu pokošene trave i senovitog drveta, ona skladom arhitekture i prirodnog ambijenta na najbolji način doprinosi isticanju pravih vrednosti narodnog graditeljstva. 
Kao što im i ime kaže, u pitanju su zgrade za smeštaj i čuvanje buradi s pićem. U šljivarskom kraju kao što je požeški, pivnica je karakteristična zgrada. Za razliku od podruma podizanih u vinogradima, u šljivarskim krajevima pivnice su podizane u okućnici (jer su i šljivaci u blizini kuće), u vreme kada je mali broj kuća imao podrume u kojima je čuvana burad sa rakijom. Pivnice su građene drvetom kao i ostale prateće zgrade, sa dvokrilnim vratima po čemu se i raspoznaju među ostalim zgradama na kućištu. Pivnica je muška zgrada kao što je mlekar ženska. Zato je bila ponos domaćina i pokazatelj njegove vrednosti. Po urednosti pivnice i kvalitetu pića prepoznavao se uzoran i ugledan domaćin, a po kvantitetu njegovo imovinsko stanje. S toga je rakija nazivana kapitalom, a gost najčešće vođen u pivnicu da se uveri u valjanost domaćina. Sudeći po rakiji koju prave i gostoprimstvu koje neguju Šojići, na najbolji način potvrđuju priču o pivnici. Šojića pivnica naknadno je podignuta nad zidanim podrumom koji je preuzeo njenu ulogu, a ona dobila namenu vajata. U dobrom je stanju. 
Postavljen u dvorištu sa negovanom travom tako da dominira prostorom, obavijen lozom čardaklijom, koja mu daje senovitost, s pažnjom održavan čardak ostavlja utisak više muzejskog eksponata nego zgrade sa praktičnom namenom. Njegovo postojanje više je odraz samosvesti složnih i druželjubivih Šojića za čuvanjem stvaralačkog duha svojih prethodnika, nego potrebe za namenom koju je imao. Građen je u drvetu nad zidanim podrumom, sa pristupom u jednoprostorni stambeni deo preko drvenog stepeništa. U prošlosti, kada je kuća za čeljad bila dvodelna i mala, ovakve zgradice podizali su imućniji domaćini za smeštaj gosta, odakle im i naziv gostinska kuća. Njihova uloga gubi se tokom razvoja kuće u troprostornu, koji je podrazumevao gostinsku sobu, kao prostoriju za primanje gostiju i proslavu domaćih svečanosti. Čardak je sagrađen 1940. godine, u funkciji vajata, ukazujući na kontinuitet građenja ovih zgradica u vreme kada im je prvobitna namena izobičajena. U dobrom je stanju možda baš zahvaljujući graditeljskom znanju Šojića, majstorske porodice doseljene iz Osata, kraja nadaleko poznatih graditelja. 
Kuća Sovrovića doseljenih iz Komana sagrađena je cela u bondruku, kao trodelna polubrvnara-polučatmara. Ovakav način gradnje ukazuje na njen mlađi nastanak, u vreme izobičajavanja građenja polubrvnara. To potvrđuje i krovni pokrivač strmijeg nagiba pokriven biber crepom. Trodelne je osnove i veoma prostrana. U " kući " je pod od cigle, a u sobama od dasaka. Zanimljivo je da je u jednoj od soba pod drvenim podom napravljena skrivnica. U sobama je tavanica od kolenike dok je u " kući " veći deo tavanice od šašovca sem dela kod pregradnog zida sa sobom gde se nalazilo otvoreno ognjište popločeno ciglom. Kuća nije u funkciji i u lošem je stanju. 
