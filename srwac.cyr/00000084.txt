Zoran Stefanović
Veseli fantom Slobode
CIGANKA: A ti, lepotane sa minđušom hrabar si. Štetno za tebe. (...) Ti si ostareli ludak koji pretače vreme iz džepova u džepove, a ostareli ludaci su, kao što i sam znaš, opasni i nepotrebni. (...) Vučeš konce jedne igre koji su već odavno pokidani.
(Iz Ostrvske priče)
Bila je ovo opaka, zlotvorna sezona. Gledali smo makluanovski blazirani kapitulaciju, izdaju i dejtonsku rasprodaju krvi. Neki dragi ljudi su tiho i zauvek lišili Beograd svog postojanja, ranije nego što je bilo pošteno. A skoro kao uvodna poruka u sve to bila je, početkom indijanskog leta, vest da je preminuo i Hugo Prat, doslovno nekoliko sedmica pre svog prvog dolaska u Beograd. Dolaska koji je Sloba Ivkov pokušavao da organizuje povodom svoje kapitalne izložbe 60. godina domaćeg stripa u Srbiji i kojem nismo smeli previše da se radujemo da baksuz ne bi opet došao po svoje.
Tih dana sam po ulicama Grčke gledao kako čovek, koga smo zvali samo Matori, za tren potiskuje šizofrenu jelinsku političku situaciju i dobija u nekoj vrsti nacionalne žalosti naslovne strane najbitnijih magazina. Gledao sam u Vavelu, prvi put, stranice i stranice fotografija starčevog intimnog života, stomakom prepoznajući lica realnih žena i muškaraca koji su decenijama kasnije postajali krpice Maltežaninovih avantura.
I to je to. Histerični utisci i preokreti globalnog sela koje nas je sustiglo brišu i ovaj odlazak, i nema se vremena čak i kada bi se više upelo promisliti i dostojno spoznati šta ovo preminuće označava za epohu. Zato će i ovo iskidano prisećanje na avanturu od pre osam godina biti tvrđe, manje fluidno no što bi se smelo i bilo dostojno.
CIGANKA: (...) Ovog puta je struktura pripovedanja namerno poremećena. Sve je obrnuto. Šifre se prvo otkriju, pa tek onda zaključaju. Čak je i rasplet već bio na samom početku.
Valjevo je 1987. bilo staklena bašta, mogao si da stvoriš, ako si bio lud i u stanju, možda više nego bilo kojem drugom mestu van Beograda. Jedva godinu dana ranije odlučio sam da odem i to i učinio, ali sam se iz Loznice i dalje smatrao delom valjevske sredine, tako da mi je prijala ideja verovatno potekla od režisera Zorana Đorđevića da se u Valjevu uradi generacijska predstava, i prihvatio sam da, pretežno po autobusima, napišem tekst. A pošto je tih godina u kolubarsko-podrinjskom regionu sve alternativno svejedno da li u književnosti, pozorištu ili muzici bilo povezano sa stripom, odluka je pala da se radi nova, još nepostojeća priča o Maltezeu.
Smisao te nove priče o Maltežaninu je imao biti frajtagovski predah pred buru, sa svešću o bliskoj Kortovoj pogibiji u Španskom građanskom ratu. Od Prata sam, pored nekoliko motiva iz biografija, uzeo samo tri glavna lika Korta, Raspućina i Zlatoustu. Intuitivno sam odabrao dramaturški nabijenu, fragmentarnu strukturu deset dejstava-scena kao protivstav i tada i danas previše realističkoj srpskoj (mrtvačkoj) dramaturgiji. Za pažljivije, jasno je bilo i da smo kroz neku vrstu magičnog realizma sejali naznakice da je narativnost u stvari lažna i da se ciklični usud pripovesti i biografija poklapa. Međutim, strogo se pazilo da se ne izađe van Pratovog pristupa i tačke gledišta, te da se, recimo, ne napravi iskok u pravcu nasleđa srpskog nadrealizma, koji smo u stripu upravo tih godina pomalo ispitivali.
Međutim, prava želja za prevratničkim nedvosmisleno je počivala u samoj fabuli. Fraza da je to drama o ludilu, starenju i politici (kao što sam u jednom pismu tih dana objasnio) suštinski krije i jednu ideološku polemiku. Kroz predstavu o odgovornosti i posledicama izbora pojedinca u prevratničkim (crvenim) vremenima, grupa klinaca je direktno polemisala sa titoističkim okvirom Valjeva i Srbije, dakle, sa onim snagama koje nas danas julskim žegama raduju. Međutim, to je bila 1987, i lomovi sa događanjima naroda su već počeli, tako da smo na mikronivou bili skoro nezanimljivi. Tada je u recenziji, u Napredu, Branko Lukić, skoro tonom blage neverice, napisao: Da li je taj novi ugao posmatranja samo posledica preteranog čitanja stripova???
To leto smo Gile, Despot i ja proveli tumarajući po Sandžaku, Kosovu i Zapadnoj Makedoniji, vrativši se pred samu premijeru. I tako je, posle sitnijih zađevica sa rediteljem zbog štrihova, napokon došlo finale.
Premijera u Omladinskom centru Milivoje Radosavljević (hvala tim hrabrim ljudima) bila je zastrašujuće dobro posećena, sa dozom blage histerije u publici, što je čak i za tada aktivno Valjevo predstavljalo zanatski, kreativni i marketinški udarac bez presedana u provinciji. Ja svojim delom nisam bio zadovoljan.
CIGANKA: Čudan si ti, mornaru. Nekada si prodavao lažne hazarske glosare i puštao da dođu u neoprezne ruke. Možda zato sad plaćaš tu igru sa onim svetom, to se uvek tako završi. Ja ti želim puno sreće, sine, mada je i ona laž svoje vrste...
Naravno, domet jeste ostao lokalni. I ali je devojci sreću, ipak, pokvarilo noseći glumci su nam već posle prve reprize odvučeni u JNA. Dogovor je bio da se projekat, sezonu ili dve kasnije, proširi u antičku megastrukturu Maltešku trilogiju, sedmočasovni spektakl na improvizovanoj pozornici nad Kolubarom, u samom centru Valjeva. Prvi zglob trilogije bi bila već viđena Ostrvska priča, drugi adaptacija Korto u Veneciji i treći Ruski šinjel. Treća pomenuta bi, u stvari, bila priča o Kortovoj pogibiji u Španskom građanskom ratu i kako se telo sovjetskim brodom vozi u zemlju prijatelja Bepea; tokom transporta Zlatousta i Raspućin evociraju 1904 / 05, kada su se mladi Korto i Ras upoznali u rusko-japanskom konfliktu.
Naravno ni Maltešku trilogiju, ni selenićevski Bljesak, ni predstavu o salijerijevskoj sudbini mladog Borhesa Zoran Đorđević i ja nismo ni napisali, ni režirali. U bliskoj budućnosti Zoki je upisao i diplomirao u Pragu i posle Valjeva otišao u Pratov i Kortov Sao Paolo. Katarina Vićentijević, Danijela Mihailović i Željko Mitrović su upisali i završili glumu u Beogradu i Novom Sadu. I ja sam, nakon upisivanja i diplomiranja na dramaturgiji, tamo gde sam i hteo da budem. Nikad se više nije radilo zajedno, ali je barem svako imao apsolutnu snagu i volju da se izbori za svoje pravo na odluku u najolovnijim vremenima. A Ostrvska priča je bila poslednji veliki test pred kolektivni ulazak u profesiju.
ZLATOUSTA: Prolazimo, Korto. Vreme nam je nestrpljiv prijatelj. (...) možda će te uskoro ubiti neko derište koje liči na tebe kada si imao dvadeset godina.
Obično se sluti da Pratov odlazak jeste i smrt jednog lepšeg i časnijeg sveta. Podtekst tog stava je pravi lik stvari / zveri koja je došla: stvaranje virtuelnog Stava, koji će pojedinac morati da menja kad god Mreža promeni kanal, dakle konačna smrt Pojedinačnog kojom nas sledeće stoleće već pozdravlja. Svet u kojem tojnbijevski stav da su nacije ideje u glavi Boga predstavlja nerazumljiv anahronizam. Umesto Prata, ostao nam je Milo Manara i njegove sočne ždrebice. A to je kao da vam je životni guru, umesto Noama Čomskog, postao Anri Bernar Levi, ili da se napajate na Mirku Kovaču umesto na Slobodanu Šnajderu.
Nekoliko puta, otkako smo sabijeni u obor, pala mi je na pamet vest koju nam je pre i previše godina doneo Dušan Miklja iz Angole. Naime, saznali smo, u vreme kad to nismo mogli da razumemo, da je angolskim revolucionarima koji su čamili po tamnicama Korto Malteze bio bukvalno jedini način da sanjaju o slobodi. Mi smo sad tu gde jesmo, a pametni i hrabri jedino mogu da izaberu da budu ili Korto ili Raspućin.
Međutim, čemu mi ostali da se nadamo? Kao i poručnik Sliter, neki od nas su već odabrali stranu. Nadam se da ovakvim gledanjem poruka postaje kristalno jasna.
U Beogradu, novembra 1995.
