INTEGRALNI GOVOR MINISTRA PROF. DR ŽARKA OBRADOVIĆA: Reforme i promene koje u poslednje četiri godine na planu obrazovanja sprovodimo u Republici Srbiji obuhvataju realizaciju tri međusobno povezana cilja: unapređenje dostupnosti, odnosno pravednosti i ravnopravnosti u obrazovanju, povećanje kvaliteta obrazovanja i poboljšanje efikasnosti obrazovnog sistema. Ovi ciljevi čine bazne ciljeve razvoja i unapređivanja našeg obrazovnog sistema. Njihovo ostvarivanje je zahtevalo sveobuhvatni, celovit i sistemski pristup koji je podrazumevao i unapređenje, odnosno stvaranje normativne osnove i sprovođenje pojedinačnih mera i aktivnosti, odnosno projekata. Stvaranje sistemske osnove obezbeđeno je usvajanjem četiri strateška zakona o osnovama sistema obrazovanja i vaspitanja, o predškolskom vaspitanju i obrazovanju, o udžbenicima i drugim nastavnim sredstvima i o učeničkom i studentskom standardu.
Pravo na obrazovanje spada u korpus osnovnih ljudskih prava. Građani Srbije jednaki su u ostvarivanju prava na obrazovanje bez obzira na pol, rasu, nacionalnu, versku i jezičku pripadnost, uzrast, fizičku i psihičku konstituciju, socijalno i kulturno poreklo, imovno stanje, političko opredeljenje ili drugo lično svojstvo. Primarni zadatak je da sva deca u Srbiji budu uključena u obrazovni proces i da u svim sredinama i na svim nivoima obrazovanja mladi imaju podjednaku mogućnost za obrazovanje. U tome smo uspeli da, i pored brojnih teškoća, od ekonomskih do demografskih, postignemo rezultate na koje naša prosveta i država mogu biti ponosni: - U poslednje tri godine značajno je povećan obuhvat dece predškolskim vaspitanjem i obrazovanjem, koji je dostigao nivo od skoro 49 odsto. Uspeh je ostvaren i uvođenjem obaveznog pripremnog predškolskog programa gde je obuhvat dece dostigao nivo od skoro 99 odsto. - Uspešno se ostvaruje proces inkluzije kojim se obezbeđuje ravnopravnost učešća u redovnoj školi dece sa invaliditetom i smetnjama u razvoju i dece iz ugroženih društvenih grupa, posebno dece iz porodica sa niskim socijalnim statusom i iz romske populacije. Donošenjem odgovarajuće zakonske regulative, kao i prethodno utvrđenom Mapom puta za inkluzivno obrazovanje, koju smo uradili u saradnji sa domaćim i inostranim stručnjacima, utvrdili smo i obezbedili rešenja za unapređivanje dostupnosti obrazovanja kroz pravedniju upisnu politiku čime se obezbeđuje povećanje nivoa uključenosti marginalizovanih grupa u sistem obrazovanja. Zakonska rešenja posebno važna za uključivanje romske dece u sistem obrazovanja su besplatan i obavezan predškolski pripremni program za svu decu predškolskog uzrasta i pedagoški asistenti kao nova kategorija profesije u predškolskim ustanovama i osnovnim školama, koja pruža pomoć i dodatnu podršku deci i učenicima u skladu sa njihovim potrebama, kao i nastavnicima, vaspitačima i stručnim saradnicima u cilju unapređivanja rada sa decom i učenicima iz društveno osetljivih grupa (trenutno u predškolskim ustanovama i osnovnim školama radi više od 170 pedagoških asistenata). Primena novih zakonskih rešenja je u kratkom roku rezultirala povećanjem broja dece / učenika romske nacionalnosti u obrazovnom sistemu: prema podacima za školsku 2010 / 2011. godinu u 38 odsto osnovnih škola u Srbiji (odnosno u 463 škole) u prvi razred je upisano ukupno 31.417 učenika. Od tog broja upisanih, dece romske nacionalnosti bilo je 2.136 (odnosno 7,41 odsto), čime je procenat dece romske nacionalnosti upisane u prvi razred osnovne škole porastao u odnosu na prethodnu školsku godinu za skoro 10 odsto. Preduzeli smo i niz stimulativnih mera na planu upisa u srednje škole i fakultete. Prilikom upisa romskih učenika u srednje škole primenjuju se posebne afirmativne mere, njihovom primenom procenat mladih Roma koji su upisali srednje škole povećao se sa 8,3 % iz 2004. godine na skoro 20 % u 2010. godini. Afirmativne mere takođe se primenjuju i prilikom upisa romskih studenata na fakultete. U ovoj školskoj 2011 / 2012. godini upisali smo 149 studenata romske nacionalnosti na državne visokoškolske ustanove. Na socijalnoj osnovi obezbeđuju se i državne stipendije za učenike i studente romske nacionalnosti - za školsku 2010 / 2011. godinu Ministarstvo prosvete i nauke dodelilo je 439 učeničkih i 177 studentske stipendije (ilustracije radi u 2005 / 2006 školskoj godini ukupno je dodeljeno svega ukupno 18 učeničkih i studentskih stipendija za romsku decu, a u 2008 / 2009 školskoj godini ukupno 299 učeničkih i studentskih stipendija za romske studente i đake). U okviru sistemskih mera usvojeno je i da učenici i studenti iz osetljivih društvenih grupa ostvaruju pravo na smeštaj i studentski standard pod posebnim uslovima, što svakako doprinosi povećanju mogućnosti za školovanje romske dece. Veoma izraženu socijalnu dimenziju za obrazovanje dece iz romske populacije ima Projekat besplatnih udžbenika, a važne aktivnosti kojima se doprinosi unapređivanju obrazovanja Roma su i učešće u međunarodnim inicijativama za unapređivanje socijalno-ekonomskog statusa i inkluziju Roma kao i konkretni projekti koje sprovodi naša zemlja uz pomoć međunarodnih organizacija. Srbija daje svoj puni doprinos realizaciji međunarodne inicijative Dekada za inkluziju Roma 2005 - 2015 u koju je uključeno devet zemalja iz našeg regiona, i koja okuplja vlade, međuvladina tela i nevladine organizacije, uključujući i civilne organizacije Roma sa ciljem da se ubrza proces unapređenja položaja Roma u prioritetnim oblastima kao što su obrazovanje, zapošljavanje, zdravlje i stanovanje. Ministarstvo prosvete i nauke zajedno sa Organizacijom za evropsku bezbednost i saradnju - Misijom u Srbiji (OEBS), Evropskom komisijom - Delegacijom Evropske unije u Republici Srbiji i drugim učesnicima uspešno realizuje projekte Uloga asistenata za podršku učenicima romske nacionalnosti u obrazovno-vaspitnim ustanovama i Obrazovanje za sve unapređenje dostupnosti i kvaliteta obrazovanja dece iz marginalizovanih grupa, IPA projekat. Ispoljili smo jasnu i programsku i akcionu odlučnost da se uhvatimo u koštac sa problemom nasilja koji se javlja u školama. Naše osnovno polazište je da se na nasilje u školskim sredinama mora delovati i sistemskim merama i pojedinačnim konkretnim aktivnostima i programima: Zakonskim rešenjima predviđeno je da svaka školska ustanova treba da formira Tim za prevenciju i zaštitu dece od nasilja i da donese Program zaštite dece od nasilja koji sadrži deo Prevencije i deo posvećen Intervenciji; Usvojen Pravilnik o postupanju obrazovno-vaspitnih ustanovau odgovoru na nasilje, zlostavljanje i zanemarivanje; Utvrđen je Okvirni akcioni plan za prevenciju nasilja u obrazovno-vaspitnim ustanovama od strane radne grupe koju čine Ministarstvo rada i socijalne politike, Ministarstvo zdravlja, MUP, Ministartsvo prosvete i nauke i nevladin sektor; Uspešno se sprovodi Projekat Mreža škola bez nasilja koji obuhvata 145 osnovnih škola i koji realizujemo zajedno i uz pomoć i podršku UNICEF-a, Istovremeno, preduzete su i brojne aktivnosti koje omogućavaju konkretnu primenu rešenja i mera za prevenciju i sprečavanje nasilja u obrazovnim ustanovama. Zbog toga smo u saradnji sa TELEKOM-om, i u okviru akcije koju zajednički vodimo sa dnevnim listom PRES, obezbedili uvođenje posebne SOS telefonske linije, odnosno SOS telefonskih brojeva, putem kojih će se prosvetnoj inspekciji prijavljivati pojave nasilja u školama, što će obezbediti blagovremeno reagovanje. Posebno važnu aktivnost u cilju obezbeđenja dostupnosti, odnosno, ostvarivanja ravnopravnosti, pravičnosti i socijalne pravde u oblasti obrazovanja. predstavlja Projekat obezbeđenja besplatnih udžbenika koji sprovodimo od 2009. godine. Samo ove školske godine 228.000 učenika prvog, drugog i trećeg razreda dobilo je na korišćenje komplete besplatnih udžbenika koji sadrže preko 2 (dva) miliona knjiga. U istom cilju, uveli smo Internet u sve škole i svaku osnovnu školu opremili sa po 30 računara. Polazeći od toga da zbog posledica tranzicije i delovanja svetske ekonomske krize mnoge porodice ne mogu da svojoj deci omoguće studiranje, povećali smo broj studenata čije se školovanje finansira iz budžeta, a visinu školarina na državnim fakultetima stavili pod društvenu kontrolu. Obezbedili smo povećani broj učeničkih i studentskih stipendija i kredita, kao i veće smeštajne kapacitete i kvalitet usluga u učeničkim i studentskim domovima. Danas u Srbiji 40.000 učenika i studenata koristi stipendije i kredite koji se obezbeđuju iz budžeta. U učeničkim i studentskim domovima smešteno je 29.000 đaka i studenata, dok ishranu u učeničkim i studentskim restoranima koristi više od 54. 000 korisnika. Od sredine 2008. godine do danas završena je izgradnja 26 novih osnovnih i srednjih škola, 2 nove zgrade visokoškolskih ustanova, 14 novih fiskulturnih sala, 5 novih učeničkih domova i 2 nova studentska doma. Istovremeno, obnovili smo 210 osnovnih i srednjih škola, 150 zgrada visokoobrazovnih ustanova, 18 učeničkih i 18 studentskih domova. Takođe, realizovali smo i 350 projekata modernizacije i nabavke nove opreme za postojeće školske i fakultetske objekte i objekte učeničkog standarda. Još značajnije, nastojeći da omogućimo školovanje mladima iz svih sredina i socijalnih slojeva osnovali smo 3 nove srednje škole i 5 novih državnih visoko-školskih ustanova. Posebnu pažnju posvetili smo i unapređivanju doktorskih studija. Od 2010. godine i ovaj nivo akademskog obrazovanja finansira se iz budžeta i do sada je na ovaj način omogućeno završavanje doktorskih studija za 1.630 studenata. Pored toga, obezbeđeno je 315 doktorskih stipendija, kao i finansijski uslovi za stručno usavršavanje više od 500 studenata na poslediplomskim studijama. Sve ovo su konkretni rezultati, odnosno primeri dobre prakse u razvoju dostupnosti, odnosno pravednosti i ravnopravnosti u obrazovanju, ostvareni uz partnerstvo sa svim učesnicima i korisnicima obrazovnog procesa, i uz pomoć i podršku međunarodne saradnje, koji potvrđuju da smo socijalno odgovorna država koja vodi računa o interesima svoje dece i svojih građana i njihove budućnosti.
Kvalitet obrazovanja
Značaj obrazovanja zahteva razvoj i kontinuirano praćenje kvaliteta. Zbog toga je za unapređivanje sistema obrazovanja u našoj zemlji u proteklom periodu posebno mesto imao upravo razvoj sistema osiguranja kvaliteta obrazovanja. Principi njegovog uspostavljanja podrazumevali su osnivanje i autonomnost institucija koje su stožeri osiguranja kvaliteta, integrisanost i koherentnost postupaka i procedura praćenja i vrednovanja i efikasnost reagovanja na aktuelne potrebe obrazovnog sistema. Mada je prethodni sistemski Zakon postavio temelje za obezbeđivanje kvaliteta obrazovanja osnivanjem tri institucije (uz Ministarstvo prosvete) koje će ga na nivou sistema osiguravati - Nacionalni prosvetni savet, Zavod za vrednovanje kvaliteta obrazovanja i vaspitanja i Zavod za unapređivanje obrazovanja i vaspitanja, tek je Zakon o osnovama sistema obrazovanja i vaspitanja iz 2009. godine značajno nadogradio ove temelje novim zahtevima koji su usmereni ka svim učesnicima u sistemu. To je doprinelo učvršćivanju postojećih mehanizama osiguranja kvaliteta i uspostavljanju novih. Kvalitet je najtešnje povezan sa standardima koji pomažu da se on opiše i na istovetni način razume, kao i da se na objektivni način izmeri. Stoga je za nas u prethodnom periodu politika obrazovnih standarda bilo jedno od ključnih područja osiguranja kvaliteta obrazovanja. Početkom jula 2009. godine usvojen je Pravilnik o opštim standardima postignuća obrazovni standardi za kraj obaveznog obrazovanja kojim su definisani standardi učeničkih postignuća za kraj obaveznog obrazovanja za 10 predmeta koji opisuju šta učenik treba da zna, ume i razume da uradi posle završenog 8. razreda osnovne škole. Godinu dana kasnije usvojen je Pravilnik o obrazovnim standardima za kraj prvog ciklusa obaveznog obrazovanja za predmete srpski jezik, matematika i priroda i društvo kojim su utvrđeni obrazovni standardi za tri predmeta u prvom ciklusu obrazovanja. U međuvremenu, osnovane su radne grupe koje u ovom trenutku razvijaju obrazovne standarde za 11 opšte obrazovnih predmeta na kraju opšteg srednjeg i srednjeg stručnog obrazovanja, a intenzivno se radi na razvoju standarda za 13 predmeta u osnovnom obrazovanju odraslih. Očekujemo da ovaj posao bude završen do kraja godine. Proces razvoja standarda je zaokružen njegovom implementacijom. Do sada je više od 11.000 nastavnika obučeno za primenu standarda u nastavi, kao i da ta znanja na adekvatan način podele sa kolegama. Na kraju, tokom prethodne i ove godine usvojeni su Pravilnik o standardima kvaliteta rada ustanova i Pravilnik o vrednovanju kvaliteta rada ustanova kojima su definisani standardi za vrednovanje kvaliteta rada i način vrednovanja rada obrazovnih ustanova. Ukupno 30 standarda sa 158 pokazatelja predstavljaju merila za vrednovanje koji će zajedno sa standardizovanom procedurom korišćenja omogućiti objektivno merenje i biti značajan pokretač za unapređenje rada obrazovno-vaspitnih ustanova. Njihovim donošenjem postavili smo osnove za razvoj institucionalnih kapaciteta glavnih nosilaca promena i učesnika u obrazovanju. Ovaj pristup podrazumeva partnerski odnos svih institucija u obrazovanju, pri čemu one dele profesionalnu odgovornost za proces i rezultate rada. U tom smislu, intenzivno se radi na obukama prosvetnih savetnika koji će na osnovu propisanih standarda i postupaka vršiti vrednovanje ustanova. Već od jeseni očekujemo da će biti ustanovljena praksa redovnog praćenja kvaliteta rada ustanova. Uskoro će i škole posebnom podrškom relevantnih institucija u sistemu biti osnažene da uzmu adekvatno učešće u ovom procesu. Drugi važan mehanizam u okviru sistema osiguranja kvaliteta odnosi se na ispitivanje obrazovnih postignuća učenika kroz međunarodne studije PISA i TIMSS, kao i realizaciju završnih ispita. Za razvoj našeg obrazovnog sistema uvođenje završnog ispita u osnovnom obrazovanju ima poseban značaj. Fokusiranje na obrazovna postignuća učenika, kao jednog od ključnih standarda kvaliteta rada škola, pored ostalih sistemskih mera, treba da olakša put do ostvarivanja nacionalnih ciljeva obrazovanja i ciljeva obrazovanja koje je EU postavila do 2020. godine. Model završnog ispita sadržan u Pravilniku o programu završnog ispita u osnovnom obrazovanju i vaspitanju i setu procedura za njegovu realizaciju realizovan je uz, pored ostalog, pomoć i podršku Projekta IPA 2008 Podrška osiguranju kvaliteta sistema završnih ispita na nacionalnom nivou u osnovnom i srednjem obrazovanju. U njegovom razvoju su učestvovali međunarodni i domaći stručnjaci iz obrazovnih institucija, predstavnici stručnih udruženja, manjinskih zajednica, kao i veliki broj prosvetnih radnika iz osnovnih i srednjih škola. Prelazni model koncepta završnog ispita ostavlja dovoljno vremena i prostora učenicima, roditeljima i nastavnicima da prihvate promene. Završni ispit u funkciji selektivnog procesa podrazumeva i objektivno ocenjivanje, a mehanizme za postizanje objektivnosti utvrđeni su u Pravilniku o ocenjivanju učenika u osnovnom obrazovanju. Novi pravilnik je razvijen tako da omogući da ocena predstavlja objektivnu i pouzdanu meru napredovanja i razvoja učenika, ali da bude i pokazatelj kvaliteta i efikasnosti rada nastavnika i škole. Uvođenje i evaluacija novih obrazovnih programa je takođe jedan u nizu segmenata razvoja kvaliteta i odnosi se na realizaciju aktivnosti spoljašnjeg vrednovanja programa, odnosno procenjivanja ostvarenosti postavljenih ciljeva i ishoda na kraju realizacije odobrenih programa ogleda u predškolskom, osnovnom i srednjem obrazovanju i vaspitanju. Odluke o uvođenju u sistem se zasnivaju na temeljnim analizama i podacima dobijenim pomoću istraživačkih aktivnosti. Na ovom planu od 2008. godine do danas je: - u okviru srednjeg stručnog obrazovanja, a na osnovu sagledanih potreba tržišta rada za novim znanjima i veštinama, uvedeno novih 12 oglednih obrazovnih profila. - nakon evaluacije i utvrđivanja standarda kvalifikacija iz oglednog statusa u redovan obrazovni sistem uvedeno devet obrazovnih profila sa savremenim i usklađenim sadržajima programa koji se realizuju od školske 2011 / 2012. godine. - izvršeno vrednovanje ukupno 16 programa ogleda i to jedan u osnovnom obrazovanju i vaspitanju (programa za učenike nadarene za matematiku), dva u gimnaziji (program informatičkog smera i program za učenike nadarene za fiziku) i 13 u srednjem stručnom obrazovanju. Pored navedenog, u cilju unapređivanja i razvoja kvaliteta obrazovanja u proteklom periodu, realizovane su i brojne aktivnosti u oblasti nastavnog procesa, plana i programa, udžbenika i stručnog usavršavanja nastavnika za sve vrste i nivoe obrazovanja: U skladu sa započetim reformisanjem nastavnog plana i programa u osnovnom obrazovanju i vaspitanju pripremljeni su novi nastavni programi za šesti, sedmi i osmi razred osnovne škole. Pored toga, u okviru nastavnog plana pripremljeno je i objavljeno Uputstvo za ostvarivanje nastave u prirodi u prvom ciklusu osnovnog obrazovanja i vaspitanja, kao i Program za ostvarivanje ekskurzije u prvom i drugom ciklusu osnovnog obrazovanja i vaspitanja. U skladu sa opštim principima, ciljevima i ishodima obrazovanja i vaspitanja inovirani su nastavni programi za gimnaziju, stručne i umetničke škole. Tržište rada je takođe iskazalo potrebu za kadrom sa znanjima i veštinama iz oblasti preduzetničkog obrazovanja. Zbog toga su sadržaji iz ove oblasti uneti u nastavne planove i programe srednjeg obrazovanja koji su potrebni tržištu. U sklopu ostvarivanja kvalitetnog obrazovanja i vaspitanja za svu decu i učenike, u proteklom periodu realizovane su aktivnosti za podizanje kapaciteta i osavremenjavanje rada škola za obrazovanje dece i učenika sa smetnjama u razvoju, kao i razvijanje partnerske saradnje između škola za obrazovanje učenika sa smetnjama u razvoju i osnovnih škola u okviru inkluzivnog obrazovanja. U oblasti unapređivanje kvaliteta udžbenika i nastavnih sredstava, u skladu sa Zakonom o udžbenicima i drugim nastavnim sredstvima, pripremljeni su Standardi kvaliteta udžbenika i uputstvo o njihovoj upotrebi i Plan udžbenika za osnovnu školu, gimnaziju i srednje stručne škole. U postupku odobravanja udžbenika i nastavnih sredstava, na osnovu utvrđenih standarda, u 2010 i 2011. data je stručna ocena za više od 1800 udžbenika i nastavnih sredstava. Unapređivanje i razvoj kvaliteta obrazovanja i vaspitanja obuhvata i stručno usavršavanje nastavnog kadra, odnosno zaposlenih u obrazovanju. U okviru toga utvrđen je dokument Standardi kompetencija za profesiju nastavnika i njihovog profesionalnog razvoja, koji će se primenjivati za odobravanje programa stalnog stručnog usavršavanja za školsku 2012 / 13. Pripremljen je i program obuke mentora za nastavnike. Promene koje smo preduzeli doprineli su rezultatima koje naša prosveta postiže i kroz koje se meri kvalitet našeg obrazovnog sistema. Na poslednjem PISA testiranju ostvarili smo značajno bolje rezultate. Na prestižnim međunarodnim svetskim, evropskim i regionalnim takmičenjima i olimpijadama znanja, i to ne samo iz teorijskog već i iz praktičnog, primenjenog, znanja, naši učenici i studenti konstantno postižu odlične rezultate. Ovi uspesi potvrđuju da su sa stanovišta kvaliteta osnove našeg obrazovnog sistema dobre i da, ukoliko postoji posvećenost u obrazovnom radu, možemo ostvariti uspešne rezultate. Istovremeno, to nam ukazuje da moramo unapređivati one delove sistema čiji razvoj će obezbeđivati dobre rezultate na opštem nivou.
Efikasnost u obrazovanju
Sistem obrazovanja u Srbiji danas obuhvata preko 1.200.000 (milion i dvesta hiljada) đaka i studenata i preko 125.000 (sto dvadeset pet hiljada) zaposlenih u prosveti. Obezbeđenje uslova neophodnih za njegovo uredno funkcionisanje i pogotovu razvoj predstavlja veoma odgovornu i složenu obavezu, posebno sa stanovišta potreba povećanja efikasnosti. Povećanje efikasnosti mora da obezbedi bolje upravljanje obrazovnim sistemom uz smanjenje neracionalnosti i bolje iskorišćenje postojećih resursa. Međutim, povećanje ekonomske efikasnosti ne sme da smanji dostupnost niti da ugrozi kvalitet obrazovanja. Zbog toga je potrebno ukazati na određena kretanja koja, pored veličine i heterogenosti obrazovnog sistema, uslovljavaju odnosno određuju njegovu efikasnost, posebno sa aspekta broja zaposlenih: Od 2002. do 2010. godine smanjen je broj učenika - osnovaca za 15,5 odsto, srednjoškolaca za 7,86 procenata, ukupno odeljenja za devet odsto, Ovaj demografski problem nije se odrazio na smanjenje broja nastavnika u osnovnom i srednjem obrazovanju, ali je uticao na smanjenje broja zaposlenih sa punim radnim vremenom određeni broj nastavnika da bi povećao svoj radni fond istovremeno radi u nekoliko škola, čak i u različitim lokalnim samoupravama, Od 2002. do 2008. godine trajao je proces povećanja broja zaposlenih u osnovnim i srednjim školama po osnovu uvođenja novih izbornih predmeta u osnovnom i srednjem obrazovanju kao što su građansko vaspitanje, verska nastava, ruke u testu, čuvari prirode i drugo. Pored toga, u proteklom periodu otvoren je 71 ogledni profil u srednjim školama, u nastavu je uveden drugi strani jezik, kao i treći čas fizičkog vaspitanja, otvorene su tri nove srednje škole, primljeno 170 pedagoških asistenata kao podrška inkluzivnom obrazovanju, uvedeno devet novih oglednih profila u redovan sistem obrazovanja i slično. Iako je ugašeno 1585 odeljenja još uvek imamo oko 4000 odeljenja sa desetak učenika i manje i to se odnosi na odeljenja koja su udaljena od matičnih škola ili na odeljenja u kojima se obrazuju pripadnici nacionalnih manjina. Uz sva ova kretanja, i demografska i ona koja se odnose na razvoj obrazovnog sistema, nije došlo do značajnijeg povećanja broja zaposlenih - sredinom 2008. godine, na nivou osnovnog i srednjeg obrazovanja je bilo 109.499 zaposlenih, dok je septembra 2011. godine u osnovnim i srednjim školama bilo je 109.662 zaposlenih povećanje od 163 radnika iznosi svega 0,15 odsto u odnosu na početno stanje, što znači da smo obrazovni sistem unapredili bez značajnog povećanja broja zaposlenih, odnosno da smo s obzirom na nove poslove i zadatke prosvete povećali efikasnost jer smo praktično zadržali postojeći nivo zaposlenih. Međutim, svakako da sa stanjem u pogledu efikasnosti pogotovu sa aspekta broja zaposlenih ne možemo biti zadovoljni. Još uvek imamo 2682 nastavnika bez dela norme i oko 100 neraspoređenih. Problem sa brojem zaposlenih se može pojaviti narednih godina kada počne finansiranje po glavi učenika, međutim ovo pitanje će se rešavati kako kroz socijalni program tako i samim daljim unapređenjem sistema obrazovanja uvođenjem celodnevnog boravka i slično. S tim u vezi bitno je napomenuti i sledeće: reforma i promene obrazovnog sistema zahtevaju njegovu racionalizaciju, odnosno povećanje efikasnosti. Istovremeno, samo sprovođenje reforme i promena zahteva, bar u kratkom roku, povećano angažovanje kadrovskih potencijala i dodatne troškove. Pri tome trebamo imati u vidu da je nedovoljno finansiranje glavni ograničavajući faktor razvoja obrazovanja i da je u narednom periodu neophodno povećanje izdvajanja za obrazovanje i to do nivoa od 6 % bruto društvenog proizvoda, i to uz očekivani rast društvenog proizvoda. Za stvaranje modernog i kvalitetnog obrazovanja bitna su i veća izdvajanja i veća efikasnost, pri čemu povećanje ekonomske efikasnosti ne sme da smanji dostupnost niti da ugrozi kvalitet obrazovanja. Istovremeno - a to upravo pokazuju i rezultati i primeri koje smo prezentovali - razvoj i unapređivanje obrazovnog sistema u Srbiji može biti uspešan samo uz punu saradnju i partnerstvo svih učesnika i svih zainteresovanih i nadležnih institucija i roditelja, i strukovnih udruženja, sindikata, medija, nevladinih organizacija, organizacija manjina, udruženja građana...., odnosno svih kojima je stalo do budućnosti naše dece i Srbije.. Prezenataciju ministra prof. dr Žarka Obradovića možete pogledati ovde. Na Konferenciji, tokom prvog dana zasedanja, predstavljeni su i Program za celoživotno učenje, razgovarano je o Efikasnosti obrazovanja dobre prakse i partnerstva, Programu racionalizacije u školstvu: efekti i planovi, Modernizaciji i standardizaciji obrazovne infrastrukture, u susret PISA 2012. testiranju. Radne grupe bavile su se sledećim temama: Međunarodna ispitivanja i podaci dobijeni istraživanjima, Integritet obrazovnog sistema, PISA istraživanje nalazi i preporuke, Ocenjivanje, završni ispiti i mature, Program za celoživotno učenje mogućnosti učešća i način prijavljivanja projekata, Predškolsko vaspitanje, Dobre prakse i dobre škole... Tokom današnjeg dana učesnci Konferencije razgovaraće o Kvalitetu i pravednosti u obrazovanju dobre prakse i partnerstva, Međunarodnoj studiji o nastavi i učenju, biće predstavljena Višejezičnost i interkulturalnost u sistemu obrazovanja Republike Srbije, Dobre škole i njihove karakteristike, Upravljanje školom i osnaživanje direktora, Nastavnici budućnosti - Pravilnik o stručnom usavršavanju i napredovanju u struci, Kompetencije škole kao institucije u odgovoru na nasilje, Prevencija nasilja iz ugla nastavnika i direktora, Roditelji u prevenciji nasilja, I roditelji se pitaju, Obrazovanje Roma, Inkluzivno obrazovanje, Model škola kao podrška razvoju inkluzivnog obrazovanja.
