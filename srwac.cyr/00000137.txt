UTICAJ VRANjSKOG PRAVOSUĐA NA BUJANOVAČKI TURIZAM 
Blagajnik sa albanskom zastavom 
Mustafa Limani primljen je u radni odnos na mesto blagajnika kao jedini Albanac među sedam kandidata, bez postupka javnog oglašavanja i pod sudskom istragom za nasilničko ponašanje u saizvršilaštvu " zbog navodnog napada na obezbeđenje i postavljanje albanske zastave na zgradu SO Bujanovac 
Mustafa Limani (43) iz sela Vrban u opštini Bujanovac zaposlio se pre desetak dana kao blagajnik u Turističkoj oprganizaciji (TO) Bujanovac. On je primljen u radni odnos na određeno vreme do jedne godine, ali bez sprovedenog postupka javnog oglašavanja. Čudnije od toga je da je dobio posao neposredno nakon poništenja prvobitnog javnog oglasa TO za angažovanje referenta na poslovima blagajne ". A taj javni oglas, raspisan 23. juna ove godine, predviđao je da svi kandidati koji budu konkurisali za ovo radno mesto moraju, osim srednje stručne spreme i jedne godine radnog iskustva, priložiti i uobičajenu dokumentaciju (diploma, izvodi i sl.), ali i uverenje nadležnog suda da nisu pod istragom, niti osuđivani. 
NASILNIČKO PONAŠANjE " 
Sve bi možda i proteklo bez problema, čak i bez političkog prizvuka da je u Limanijevom odabiru i njegovoj dokumentaciji za konkurs sve bilo regularno. Zabunu je ponajviše izazvalo izdavanje sudskih uverenja Limaniju, navodno jedinom albanskom kandidatu na konkursu, zbog čega su ostali kandidati (šestoro Srba) negodovali i posumnjali da se u vezi zaposlenja u TO utakmica ne igra samo na turističkom i administrativnom planu. Prema raspoloživoj dokumentaciji, uhlebljenje za Limanija u TO Bujanovac, gde je direktor Ilir Ajeti, čovek je iz stranke Pokreta za demokratski progres Jonuza Muslijua, predsednika Skupštine opštine, traženo je još sredinom prošle godine. Vranjske " raspolažu dokumentom po kome je Limani 5. maja 2009. godine, na svoj zahtev, u Opštinskom sudu u Bujanovcu (koji nakon reforme od početka godine više ne postoji) dobio uverenje da se protiv njega, kako piše, pred tim sudom ne vodi istraga, niti je podignuta optužba za krivično delo za koje se goni po službenoj dužnosti ". Jedna od kandidatkinja za radno mesto blagajnika u TO, Maja DODIĆ, prenosi nam da je neposredno nakon toga Limani počeo da radi na određeno vreme i da mu je ugovor produžavan na tri meseca. - Pretpostavljam da je, nakon raspisivanja javnog oglasa u junu, namera ljudi iz TO bila da upravo Limanija konačno prime u stalni radni odnos. Onda se, nakon mnogo peripetija, saznalo da se protiv Limanija ipak vodi krivični postupak, pa je konkurs naprasno poništen jer bi u suprotnom morali da prime nekoga od preostalih kandidata, a svi su bili Srbi - skreće Dodićeva pažnju na navodni politički kontekst cele priče. Raspoloživa sudska dokumentacija, stavljena na uvid Vranjskim ", zaista ostavlja određene dileme. Naime, posle onog uverenja bujanovačkog suda, Limani je, nakon što su ingerencije tog suda prebačene na Osnovni sud u Vranju, 17. juna ove godine, dakle neposredno pre raspisivanja konkursa TO Bujanovac, dobio uverenje iste sadržine kao i u sudu u Bujanovcu pod oznakom Kr. br. 3693 / 2010. Dodićeva, kao jedan od kandidata, podnosi pritužbu Osnovnom sudu u Vranju, ukazujući u pismenom dopisu da izdata potvrda Limaniju predstavlja lažni i falsifikovani dokument baziran na neistinama ". Ona dodaje da je izdatu potvrdu Limani u tom momentu već bio upotrebio na konkursu za dobijanje posla u TO Bujanovac. - Time smo ja i ostali kandidati dovedeni u neravnopravan položaj. A pouzdano znam da je Limani u vreme proslave jednog od albanskog Dana zastave proteklih godina bio u grupi koja je napala obezbeđenje zgrade opštine u Bujanovcu i kačila " albansku zastavu na to zdanje - otkriva Dodićeva. Osnovni sud u Vranju, odgovarajući 7. jula ove godine na pritužbu Maje Dodić iz Bujanovca, povlači prethodno uverenje i izdaje potvrdu " da se protiv Limanija vodi krivični postupak pred ovim sudom za krivično delo nasilničko ponašanje iz člana 344, stav 2, u vezi stava 1 Krivičnog zakonika " (predviđena kazna zatvora od šest meseci do pet godina) i to u saizvršilaštvu u vezi člana 33 KZ-a i to u predmetu pod oznakom K. 1672 / 2010. Nedelju dana nakon toga, 21. jula, direktor TO Bujanovac Ilir Ajeti poništava konkurs za prijem blagajnika u celosti ", ne dajući nikakvo obrazloženje zbog čega je konkurs poništen. Međutim, Limani istog dana dobija uverenje da se pred drugim, Višim sudom u Vranju, protiv njega ne vodi krivični postupak. To ga, međutim, ne amnestira od pomenutog krivičnog dela, jer je niži, Osnovni sud potvrdio da se on krivično goni, zbog čega nikako ne isupnjava uslove za zaposlenje koji su inače predviđeni Zakonom o radnim odnosima u državnim organima i internim propisima TO Bujanovac. 
TREBA OGLAS, NE TREBA OGLAS 
Na kraju, dešava se nadasve čudna stvar. Direktor TO Bujanovac pronalazi modus da Limanija ipak primi u radni odnos na određeno vreme i to na godinu dana. On, pozivajući se na svoja ovlašćenja iz zakona i statuta TO, donosi rešenje da Limanija primi u radni odnos, na radno mesto blagajnika, bez postupka javnog oglašavanja, na određeno vreme od jedne godine počev od 10. avgusta ". - Kada sam još u vreme spornih Limanijevih uverenja protestovala kod direktora TO Ajetija, on je samo ponavljao kako je sve u redu, kako ja udaram na drugog kandidata na šta nemam prava " i slično - otkriva Dodićeva. Koja je, zapravo, po mišljenju Dodićeve, pozadina ove priče. - Pozadina je ta da je Limani zaslužni građanin Albanac " koji se bori za albansku stvar, pa sada moraju da mu se oduže time što će ga zaposliti. To nije prvi takav slučaj. Zato su u konkursu i naznačili potrebno je poznavanje albanskog jezika ", da slučajno ne bi primili nekog Srbina - nagađa Dodićeva. Da li je kod ovog zaposlenja bilo nepotizma, da li se umešala politika, ne znamo. Nažalost, na pitanja koja smo posalali faksom direktoru TO Bujanovac Iliru Ajetiju nije nam odgovoreno, a tamo su nam preneli da je direktor na godišnjem odmoru. Njegov partijski šef Jonuz Musliu, inače predsednik lokalnog parlamenta u Bujanovcu, nalazio se u vreme zaključenja ovog broja našeg lista u Albaniji i nije nam odgovorio na pitanja upućena elektronskom poštom da li je Limani dobio radno mesto na krilima politike, da li je član njegove stranke i ima li upliva politike i diskriminacije Srba kod zaposlenja u Bujanovcu. 
MUSTAFA LIMANI PROTIV MENE NEMA POSTUPKA Mustafa Limani kaže da je regularno primljen na radno mesto blagajnika i tvrdi da se protiv njega ne vodi krivični postupak. - Ja nikoga ne znam u sudu u Vranju i ne mislite valjda da bih mogao kao Albanac preko veze " dobiti potvrdu da se protiv mene ne vodi krivični postupak. Onda se to što sam ja čist " nekome od kandidata na konkursu za TO nije dopalo, pa su od suda meni nepoznatim kanalima isposlovali potvrdu " koja navodno dokazuje da imam krivični postupak. Treba videti kako su ti ljudi uspeli da dobiju tu potvrdu i da nije možda ona falisifikat? Što se tiče događaja koji se pominje u SO Bujanovac, ja sam tamo samo bio prisutan kao svedok sa velikim brojem radnika Uslužnog centra. Zato kaljanja mog imena pravdu ću potražiti preko suda - ljutito će Limani. 
OSNOVNI SUD REČ JE O NENAMERNOJ GREŠKI U odgovoru na pitanja Vranjskih " o ovom slučaju iz Osnovnog suda nam je objašnjeno da je po prijavi Maje Dodić vršilac funkcije predsednika suda odmah intervenisao i proverom podataka iz krivične prijave našao da se protiv Mustafe Limanija iz sela Vrban kod Bujanovca ne vodi istraga, ali se vodi krivični postupak u predmetu ovog suda K. br. 1672 / 2010. za krivično delo nasilničko ponašanje u saizvršilaštvu. - Pošto je Limani navedeno uverenje priložio radi zasnivanja radnog odnosa, odmah smo pozvali TO Bujanovac radi otklanjanja nepravilnosti. Dana 7. jula 2010. povučeno je to uverenje, a originalna potvrda poslata poštom 9. jula čime je blagovremeno otklonjena nepravilnost i sprečeno nastajanje štetnih posledica - kaže se u odgovoru suda i dodaje da su potom ispitane sve okolnosti u vezi izdavanja spornog uverenja. - Ustanovljeno je da je reč o nenamernoj greški prilikom pregleda sudskog upisnika i imenika. Nema dokaza da je to učinjeno namerno ili grubom nepažnjom - zaključuje se u pismenom dopisu Osnovnog suda koji je potpisao v. d. predsednika Staniša Kačenkov. 
