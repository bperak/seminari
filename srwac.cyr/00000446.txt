Nešto slično se događa i kad čovek razgovara sa neukim, ili još pre kada duhovni govori sa neduhovnim. Duhovan je sličan orlu, a neduhovan petlu; um duhovnog se i dan i noć poučava zakonu Gospodnjem i molitvom se uzdiže do Boga, dok je um neduhovnog vezan za zemlju ili zanet pomislima. Duša duhovnog se naslađuje mirom, a duša neduhovnog je prazna i rasejana. Duhovni, kao orao leti visoko i dušom oseća Boga i vidi ceo svet čak i kad se moli u noćnom mraku, dok se neduhovni raduje slavoljublju, ili bogatstvu, ili traži telesnih naslada. I kada se duhovni sretne sa neduhovnim, oboma je teško i tužno da opšte jedan sa drugim.
Dve žene, stojeći na ulici, tiho se razgovarahu. I tek ponekad bi se neka od njih oprezno okrenula spram ruke one druge, ako bi se ova kroz priču bojažljivo razmahnula. Tako provedoše neko vreme, kad iznenada primetiše kako im u susret dolazi zajednička poznanica. Sa njenom pojavom svršiše se sve započete teme i namah se povede razgovor o njoj.
- Evo one jadnice, moje komšinice reče žena po imenu Ruža.
- Da, jadna žena sažaljivo se složi ova druga, imenom Anđela.
- Ko zna šta je ona zgrešila u životu, kad je Bog kažnjava slepilom? nastavi Ruža s pričom. A tako divno jedno stvorenje, koje, rekao bi čovek, ni mrava ne bi zgazilo. Eh, Bog Sami zna kakva se sve lukavstva skrivaju u čoveku
- Oni su doseljenici, zar ne? nadoveza se Anđela. Zna li se odakle i zašto su se doselili ovamo? A ide svake nedelje u crkvu, vidim je ja; stoji kraj mene. Možda ih je neka nevolja naterala?
- Nevolja, nevolja, a šta drugo? Ali biće da Bog ne prima njeno pokajanje, kad joj i vid oduze za kratko vreme. Zamisli sav taj mrak Ma... ne daj Bože nikome Srećom da muž hoće da je trpi takvu.
Samo tren kasnije, nakon Ružinih reči, žena o kojoj zboriše, sa belim štapom u ruci, zastade kraj njih. One je bogznakako pozdraviše, izlazeći joj u susret.
Kad čuše kako ih proziva poimence, obe žene se u neverici pogledaše. Radoznale da saznaju kako ih je poznala - što za njih beše ravno čudu - one je stadoše ispitivati, ali onako izdalje:
- Oprosti, Ljubo, ali ne mogu da se načudim kako si nas poznala, mislim... ne vidim ni ja nešto najbolje, ali ti... kod tebe je ipak drugačije...
Međutim, u nastojanju da razjasni svoje misli, Ruža se sva uzbuni i stade da zamuckuje. To celu situaciju načini bezmalo tragikomičnom. No, i pored toga, njena se komšinica toplo nasmeja, te veselog glasa stade objašnjavati:
- Ne trebaju meni oči, draga moja Ružo, da bih poznala taj predivni miris prosfora, koje mesiš i nosiš u hram, a koji te svu obavija. A ni Anđelu ne moram da vidim, kad njen zvonki glasić, koji podražava Anđelima u hramu, poznam među mnogim drugim, budući da me on budi i diže i Bogu uznosi u toku službe. Ne, dobre moje žene, za to meni oči nisu potrebne.
I tu se ona radosno ispriča sa njima, a onda i pozdravi, nastavivši kuda je pošla. Kad malo odmaknu, Anđela briznu u plač.
- Eto šta je ona videla u meni ridajući govoraše Anđela. Ona, koja nema oči A gle mene sa očima zdravim i pravim, šta sam ja videla kod nje? Ta nije ona izgubila vid, nego ga je našla, moja Ružo I nije je Gospod kaznio, nego nagradio. Ona Boga gleda, a ja - ogledalo...
Ruža, slušajući je pomno, najposle se i sama rasplaka, te, zamislivši se, priznade glasno:
- Da, Anđo... Biće da si u pravu... Žena-svetionik je to... a naše lađe samo što se ne nasukaše...
