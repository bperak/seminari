BEOGRAD - U Srbiji boravi više od 60 italijanskih kompanija iz sektora građevinarstva i energetike koji će posetu iskoristiti za susrete sa srpskim privrednicima i zvaničnicima. 
Poslovni skup organizovalo je najznačajnije italijansko udruženje proizvođačkih firmi Confiindustria, zatim Italijanska agencija za spoljnu trgovinu ICE, ambasada Italije u Beogradu i Privredna komora Srbije, kao i ANCE (Italijansko udruženje građevinske industrije) i ANIE (Italijanska federacija preduzeća iz oblasti elektrotehnike i elektronike). Prvog dana skupa Poslovni susreti Srbija Italija 2013. održana su dva seminara na temu saradnje u oblastima infrastrukture, saobraćaja i energetike, posebno obnovljivih izvora energije, na kojima su predstavnici nadležnih srpskih organa, preduzeća iz obe zemlje i međunarodnih organizacija u Srbiji razmotrili mogućnosti budućeg zajedničkog rada u tim sektorima. Na današnjem prvom inicijalnom okupljanju u hotelu Falkenštajner (Falkensteiner) u Beogradu, privrednicima se obratio ministar finansija i privrede Mlađan Dinkić koji je rekao da se obrt italijanskih kompanija u Srbiji u 2013. očekuje da dostigne četiri milijarde evra, što je gotovo duplo više nego prošle godine, pre svega, zahvaljujući Fijatu. On je naglasio da su očekivanja da Italija ove godine za Srbiju bude glavno izvozno tržište. 
U Srbiji posluje 500 kompanija iz Italije 
Dinkić je na ovom skupu privrednika podsetio da u Srbiji posluje 500 kompanija iz Italije, koje zapošljavaju više od 20.000 ljudi. On je pozvao italijanske privrednike da ulažu u Srbiji, pre svega, u oblasti energetike, infrastrukture, poljoprivrede i prehrambene industrije. Ukupna robna razmena Srbije i Italije prošle godine bila je oko 2,4 milijarde evra, od čega je izvoz iz Italije u Srbiju bio 1,4 milijarde, a izvoz iz Srbije na italijansko tržište 930 miliona evra. Italija je bila na drugom mestu na listi spoljnotrgovinskih partnera Srbije, a na trećem po izvozu iz Srbije. U prva dva meseca 2013. Srbija ima suficit u razmeni sa Italijom, a Dinkić je rekao da očekuje da će se to održati do kraja godine, ili će bar biti uravnotežena trgovinska razmena. On je podsetio da su do sada italijanske kompanije u Srbiji najviše ulagale u autoindustriju, gde prednjači " Fijat ", zatim u tekstilnu, prehrambenu i industriju nameštaja, kao i u finansijski sektor. " Srbija je spremna na sve modele investiranja italijanskih kompanija ", rekao je ministar i istakao da Srbija daje podsticaje investitorima i ima kvalifikovane radnike. U 2013. godini, kako je kazao, u Srbiji se očekuje rast bruto domaćeg proizvoda (BDP) od dva odsto i rast rast izvoza od 25 odsto, kao i veća pokrivenost uvoza izvozom, zahvaljujići investicijama iz Italije. 
Ekonomski impulsi sa obe strane 
Ambasador Italije u Srbiji Armando Varikio je rekao da Italija ima interes da se Srbija ekonomski razvija i integriše u Evropsku Uniju, jer je faktor stabilnosti u regionu. " Ekonomska saradnja Srbije i Italije je važna za Italiju, jer to jača njen privredni sistem i otvara pristup za velika tržišta Rusije i Turske ", naglasio je Varikio. On je ocenio da su uspešna dosadašnja ulaganja italijanskih kompanija u Srbiji, ali da Srbija treba da dodatno liberalizuje tržište i nastavi reforme. Italijanski ambasador je najavio da će uskoro biti održan skup italijanskih i srpskih zvaničnika posvećen ekonomskoj saradnji. Potpredsednik Privredne komore Srbije Mihailo Vesović naglasio je da su građevina, infrastruktura i energetika sektori u kojima srpska privreda traži italijanske partnere, jer italijanska privreda nosi sa sobom visok tehnološki razvoj i lider je u automatici i robotici. 
Đulijano Monika, potprdsednik Nacionalne federacije preduzeća elektrotehničkog i elektronskog sektora, napomenuo je mogućnost da Evropa ulazi u treću industrijku revoluciju i naglasio vitalnost sektora malih i srednjih preduzeća, na kojima se zasniva italijanska industrija, druga u Evropi. On je istakao važnost obnovljivih izvora energije, koji su i jedna od dve ključne teme seminara. 
Masimo Rustiko, koordinator promocije italijanske Nacionalne asocijacije građjevinskih preduzeća, govorio je o perspektivama građevinskog sektora, naročito u oblasti infrastrukture, što je druga ključna tema seminara. Uprkos teškoj situaciji građevinarstva, koje je najteže pogođeno ekonomskom krizom, i najsporije će se oporavljati, Rustiko je naglasio da italijanski privrednici žele partnerstvo sa srpskim građevinarima, koji su poznati po svom kvalitetu, i nadu da će to partnerstvo stvoriti novu vrednost. U sklopu seminara, održane su dva sesije, jedna o inovacijama i investicionom projektima u oblasti elektrotehnike i obnovljivih izvora energije, a druga o potrebama i mogućnostima u oblasti infrastrukture u Srbiji. 
Predstavnici nadležnih srpskih organa, preduzeća iz obe zemlje i vodećih međunarodnih organizacija koje deluju u Srbiji razmotrili su mogućnosti budućeg razvoja i zajedničkog rada u okviru oba sektora. Nakon seminara usledili su bilateralni susreti i posete proizvodnim pogonima u Srbiji, među kojima je i poseta Novom Sadu. 
BEOGRAD - Kroz program podrške maloj privredi, od aprila ove godine će biti odobravana bespovratna sredstva za investicije zanatskim radnjama i malim preduzećima, najavio je ministar privrede i finansija Mlađan Dinkić. 
BEOGRAD - Turizam spaja ljude reči su kojima se ambasador Republike Nemačke u Srbiji, Hajnc Vilhelm (Heinz Wilhelm), obratio gostima na prijemu koji su sinoć u Skupštini grada Beograda organizovali Turistička organizacija Srbije (TOS) i Turistička organizacija Nemačke (DZT), povodom današnjeg 35. Međunarodnog sajma turizma u Beogradu. 
