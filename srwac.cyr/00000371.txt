Dolazi vreme kada će političari umesto obećanja morati da polože račune i pokažu rezultate. Kragujevac je za Jedinstvenu Srbiju hitan slučaj. Nije nam do vlasti, već do učešća u radu, da pokažemo kako se domaćinski posluje
Jedinstvena Srbija je imala odlučujuću ulogu za formiranje proevropske vlade. Tu vladu nismo napravili zbog ministarskih mesta, već zato što smo procenili da Srbija ima šansu sa partijama koje sada čine vlast. Srbija bi sa vlašću koju bi činile bivše partijama, koje su u prethodnom periodu vodile nacionalnu, a u jednom trenutku i militantnu, politiku, u narednom periodu imala bi neformalne sankcije jače od onih iz devedesetih godina. Nismo pogrešili što smo napravili tu Vladu. Da građani Srbije putuju bez viza po zemljama Evropske unije, a logičan sled događaja je bio da Srbija dobije status kandidata za ulazak u EU. Takođe, investitori iz Evrope mnogo više su zainteresovani da dolaze u Srbiju, da ulažu novac nego pre 19. decembra 2009. godine. To što je tada uradila Jedinstvena Srbija, ogromna većina građana je pohvalila. I danas stojim iza rečenice da se patriotizam ne sipa u traktore.
Tim rečima objašnjava političku poziciju Jedinstvene Srbije, njen predsednik Dragan Marković Palma, koji u razgovoru za Svetlost podvlači da su formiranje Cvetkovićevog kabineta pomogli ne tražeći ni jedan kadrovski ustupak, niti fotelje u izvršnoj vlasti. Iako učestvuje u vlasti, Marković je veoma kritičan prema mnogim njenim potezima, posebno prema ministrima čiji se rezultati mahom vide u učestalim gostovanjima na televizijama.
- Mislim da poljoprivrednici i danas ne žive najbolje. Država mora da stvori uslove za poljoprivrednike. Da država obezbedi beskamatne kredite, da imaju zagarantovanog kupca. Da poljoprivrednici, jednom rečju, mogu da žive od svog rada. Moram da priznam, da sam se zastideo, kada je ministar trgovine ušao u neku prodavnicu prehrane, pokazao na raf i rekao: Evo, nije tačno da nema mleka. Ovo je holandsko, ovo je nemačko mleko... Da sam ja predsednik Vlade, taj ministar bi istog trenutka morao da podnese ostavku Hvali se da je pokrili tržište uvozom mleka, a uništio si poljopriverdnog proizvođača. A mogao si, i morao, da obezbediš da taj poljoprivrednik ne bude dana socijalni slučaj. U stvari, danas je u Srbiji bolje biti socijalni slučaj, nego poljoprivrednik. Socijalni slučaj ima mesečno veća primanja nego poljoprivrednik sa pet hektara zemlje i pet krava, koji ne može da pokrije troškove svoje proizvodnje, ima primanja jednom godišnje, kada uspeva poljoprivredna kultura. Naši političari lažu kada kažu da je žito jeftinije u Holadiji, jer ne kazuju da država subvencioniše proizvodnju, koja se ne spominje nigde u izveštaju.
Ima li nekog posebnog povoda za jači nastup Jedinstvene Srbije u Šumadiji, ili je promocija Vaše stranke 8. decembra u Kragujevcu i konstituisanje Okružnog odbora za Šumadiju, samo deo redovnih aktivnosti?
- Naš dolazak u Šumadiju nije od juče. Jedinstvena Srbija postoji u Šumadijskom okrugu, a održavanje tribine u Kragujevcu, nije dolazak da napadali gradonačelnika Kragujevca Verka Stevanovića, već da građanima kažemo da ima nešto što postoji u Srbiji, gde su rezultati vidljivi, i da o našem programu najbolje govore dela. Ima sve više ljudi u Srbiji koji se bore protiv centralizacije. Nikada veća centralizacija nije bila nego poslednjih sedam-osam godina. Nešto je manja poslednje dve godine. Verujem da ćemo se izboriti i da ne klimamo glavama tatama u Beogradu i da glasamo za sve što oni predlože. Mislim da tu moć imamo i Verko i ja. Neću reći da imam malo veću, ali ja sam predsednik partije koja ima tri poslanika u Narodnoj skupštini, imamo odbore u 130 gradova. Istraživanja koje je radio Politikum o popularnosti političkih stranaka i partija govori da Jedinstvena Srbija ima veoma visok rejting. Da sam ja kod neopredeljenih birača jedan od najpopularnijih političara.
Kod te kategoirije građana, Vi i Vuk Jeremić ste u vrhu popularnosti...
- Mi to ne zloupotrebljavamo. Sigurno da su naša dela doprinela da građani Srbije kažu: Hoćemo nekog ko je kao Dragan Marković Palma. Veliki broj građana iz drugih delova Srbije dolazi u Jagodinu, obilazi naša sela, obilazi grad, vidi šta se radi u ovom gradu. Uveren sam da mi imamo najbolji socijalni program od svih evropskih partija, čak i od Socijaldemokratije, partije koja je trenutno na vlasti u Austriji, sa kojom imamo saradnju. Kada sam gradonačelniku Beča, Mihailu Holteru, rekao šta mi sve radimo, on me je, kada smo bili gosti u Beču, terao da ponovim. Njegov poslovni sekretar je sve to zapisao.
Šta Vi to imate, a nemaju drugi?
- Prvo, od 2004. godine nisu povećane cene svega onoga što je u nadležnosti lokalne samouprave. Znači, cena usluga u vrtiću, cena vode po kubiku, cena na pijaci... Ono što ovde građani imaju, a nemaju u drugim gradovima je ta socijalna pomoć. Svako dete koje se rodi-dvesta evra, svako četvrto dete koje se rodi, dvesta evra do osamnaeste godine, dakle svakog meseca do punoletstva deteta, sve trudinice i porodilje koje nigde ne rade od četvrtog meseca svakog meseca primaju po deset hiljada dinara, đaci ne plaćaju autobusku kartu, penzioneri takođe, ko je bolerstan a ne može da kupi lekove, obezbedimo mu besplatne lekove, kada neko umre, porodica porodica dobije troškove iz budžeta Skupštine grada... Vodili smo penzionere i poljoprivrednike u Beč, u Grčku smo vodili 500 penzionera, sto mladih bračnih parova na more, đaci kada završe četvrti i osmi razred idu u Crnu Goru na more, srednjoškolci idu u Grčku na more. Svako selo ima sve ulice asfaltirane, osim četiri-pet malih sela, gde ima pedesetak domaćinstava i gde se ne isplati da se asfaltira desetak petnaest kilometara puta. Svako selo ima dva sportska terena, veliki i mali. Dom kulture, ambulantu, sređenu školu. U Potoku postoji jedna tribina od 1.500 mesta, gde od 1. maja do 1. septembra imamo besplatne kulturne događaje, plaćamo to iz budžeta. U zimskom periodu to radimo na selu, gde program počinje od 10. decembra.
Odakle su pare za sve to što dajete besplatno? Vaše kolege, gradonačelnici, žale se da nemaju u budžetu, a Vi finansirate mnoge stvari koje su u drugim sredinama nepojmljive da se dobiju bez plaćanja...
- Pravo da vam kažem, sve ovo što smo napravili, napravili smo pre 2008. godine, sada samo kupujemo kreč i krečimo od kada je ova vlada napravljena. Odakle su pare? Znam da se to mnogi pitaju. Prvo, mi štedimo. Imamo domaćinski budžet. Trošak za telefone u opštini i javnim preduzećima je dva miliona. A kod vas u Kragujevcu je preko 40 miliona To je odnos, jedan na prema koliko hiljada...? Niste vi dvadeset puta veći, mi imamo 85 hiljada stanivnika, nemate vi dva i po miliona stanovnika. Dalje, članovi gradskog veća ovde primaju nula dinara. U gradu koji je 50 kilometara odavde, primaju i do 80.000 dinara. Odbornici u ovom gradu primaju nula dinara, 45 kilometara odavde odbornici imaju plate. Članovi upravnih odbora ne primaju plate, ni dnevnice. Ne može narod da vas glasa, da vi dobijete visoke plate, a da oni koji su vas glasali ostanu bez posla.
Dalje, nema dnevnica, nema putnih troškova. U jednom gradu, koji je blizu Jagodine, potrošeno je na dnevnice i putne troškove u inostranstvu 150 miliona, ili 1.480.000 evra. Vi proverite, u kojem je gradu. U ovom gradu je cena vode po kubiku šest dinara. Na današnji dan, našem Vodovodu ne verujem da duguju više od sedam miliona za vodu. U jednom gradu gde je cena vode po kubiku 38 dinara, duguje se 300 i nešto miliona za vodu. Postoji nešto što se zove domaćinski način trošenja budžeta. Ja sam siguran da su moje kolege poštene i ne kradu, i tako dalje, ali jednostavno kada pravite budžet treba da znate šta su vam prioriteti i za šta ćete pare da potrošite.
Koji su, onda, vaši najveći prioriteti?
- U ovom trenutku to je pomoć socijalno ugroženim građanima, a njih je sve više, zato što više radnika ostaje bez posla nego što se zapošljava.
