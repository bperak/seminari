Nacionalna manifestacija obeležavanja Svetskog dana knjige održana je 23. aprila 2012. godine u organizaciji Narodne biblioteke Srbije. 
Toga dana, u velikom holu Centralne čitaonice nacionalne biblioteke predstavljena je specijalna vitrina za čuvanje i izlaganje stare i retke knjige dar Grada Beograda Narodnoj biblioteci Srbije. U pitanju je izuzetan poklon, učinjen nacionalnoj biblioteci u godini obeležavanja jubilarne 180. godišnjice njenog osnivanja, koja predstavlja prvu vitrinu koja će biti u posedu Narodne biblioteke Srbije. U specijalnoj vitrini je bio izložen najvredniji srednjovekovni ćirilski rukopis iz zbirke Narodne biblioteke Srbije« Beogradski parimejnik », nastao u prvoj četvrtini 13. veka. 
v. d. upravnika Narodne biblioteke Srbije, Dejan Ristić i upravnik Narodnog pozorišta, Božidar Đurović potpisali su Protokol o saradnji Narodne biblioteke Srbije i Narodnog pozorišta. 
Kod Delijske česme na Akademskom platou (Knez Mihailova ulica), predstavljen je jedini bibliobus dar Narodne biblioteke Srbije Biblioteci« Vuk Karadžić », u Prijepolju koji veoma uspešno radi od 2003. godine. O projektu bibliobusa i njegovom značaju govorili su vršilac dužnosti upravnika Narodne biblioteke Srbije Dejan Ristić, predstavnici Biblioteke« Vuk Karadžić »u Prijepolju, kao i predstavnici Državne lutrije Srbije koja podržava aktivnosti bibliobusa. 
Načelnica Odeljenja za pružanje naučnih informacija Narodne biblioteke Srbije, mr Biljana Kosanović održala je predavanje i radionicu pod naslovom« Da li biblioteke imaju šta da rade kada je sve na e -? ». 
U Narodnoj biblioteci Srbije izvršena je svečana primopredaja velikog broja prevedenih dela našeg istaknutog pisca Milorada Pavića. U pitanju je izuzetan poklon koji je uručila supruga pokojnog velikana Milorada Pavića, Jasmina Mihajlović. Ovim događajem nacionalna biblioteka želi da da doprinos očuvanju stvaralačkog opusa velikog pisca, kao i da oda priznanje jednom od najvećih srpskih književnika druge polovine prošlog i početka ovog veka. 
Predstavljena je edicije« 100 slovenskih romana »koja je književni projekat Foruma slovenskih kultura. Ovim projektom Forum započinje intenzivnu književnu razmenu između slovenskih naroda, kao i širu međunarodnu promociju i predstavljanje slovenskih književnosti. Države članice projekta su uz pomoć strukovnih i partnerskih institucija izabrale po deset romana objavljenih posle pada Berlinskog zida. Jedini kriterijum izbora bio je umetnički kvalitet. Edicija« 100 slovenskih romana »je najveći međunarodni kulturni, književni i promotivni projekat slovenske literature, pa tako i najveći projekat u koji je trenutno uključena srpska književnost. Izdavačka kuća« Arhipelag »iz Beograda je nacionalni izdavač edicije« 100 slovenskih romana »na srpskom jeziku. O ovoj značajnoj ediciji govorio je glavni i odgovorni urednik Izdavačke kuće« Arhipelag »Gojko Božović i vršilac dužnosti upravnika Narodne biblioteke Srbije Dejan Ristić. Tom prilikom, Narodnoj biblioteci Srbije je uručen komplet do sada objavljenih dela. 
Odeljenje za restauraciju i konzervaciju je tom prilikom bilo otvoreno za posetioce, koji su se upoznali sa aktivnostima ove specijalizovane službe nacionalne biblioteke, i učestvovali u pojedinim restauratorskim procesima. 
