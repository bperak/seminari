Dijabetes
Kratak istorijat bolesti
Dijabetes kao bolest odavno je poznata u dugoj istoriji medicine kao nauke. Prvo pominjanje dijabetesa kao bolesti nalazi se još u spisima starih Egipćana koji datiraju iz 1.500 godina p. n. e, gde se kao glavni simptomi pominju obilno mokrenje, slatkast urin, preterana žeđ i glad. Kroz istoriju, do sličnih zaključaka došli su i lekari sa drugih meridijana, pre svega iz kineske, arapske, starogrčke i starorimske medicine. Od tada, pa sve do današnjih dana, ova bolest ne prestaje da zaokuplja pažnju svetske naučne javnosti.
Prva značajnija naučna otkrića na polju lečenja dijabetesa otpočeće krajem XVIII i tokom XIX veka. U tome su naročitu ulogu odigrali Klod Berner, Jozef fon Mering i Oskar Minkovski. Belgijski naučnik Žan de Majer 1909. godine predlaže da se nepoznata supstanca koju produkuje pankreas nazove INSULIN (lat. insula ostrvo). Kanadski naučnici Frederik Benting i Čarls Best 1921. uspešno izoluju insulin iz psećeg pankreasa i za ovo naučno dostignuće 1923. godine dobijaju Nobelovu nagradu.
Vrtoglavi razvoj medicine kao nauke u drugoj polovini XX veka doneo je i nova otkrića na polju prevencije i lečenja ove bolesti. Naročiti napredak zabeležen je u lečenju oftamoloških i bubrežnih komplikacija, kao i brojna istraživanja na polju genetike. Poslednjih godina akcenat u sferi lečenja dijabetesa naučnici pridaju ulozi prevencije, jer je lečenje ove bolesti teško i skupo.
Tipovi dijabetesa
Dijabetes je hronična bolest metabolizma od koje u Srbiji oboli više od 630.000 ljudi. Od tog broja dijabetičara oko 60.000 je na svakodnevnoj insulinskoj terapiji.
Ovi alarmantni podaci govore u prilog tome da je adekvatno i pravovremeno informisanje pacijenata o ovoj bolesti od velikog značaja. Time bi se omogućilo rano otkrivanje bolesti i smanjenje mogućih komplikacija. Dobra informisanost bi mogla omogućiti rano otkrivanje bolesti, uspešnu prevenciju, i što je najvažnije, život sa dijabetesom.
Dijabetes se klasifikuje na dva tipa:
TIP 1 insulin zavisni ili juvenilni dijabetes
TIP 2 insulin nezavisni ili dijabetes odraslih
Od dijabetesa tip 1 uglavnom obolevaju mlađe osobe do tridesete godine života i to najčešće u pubertetu. To je autoimuno obolenje, gde imunološki sistem napada ćelije pankreasa koje luče insulin i uništava ih kao da su strano telo. Organizam veoma brzo ostaje bez insulina, a obolelima je neophodno doživotno uzimanje insulina. Simptomi ove bolesti su povećana žeđ, česta mokrenja, konstantna glad, zamagljen vid i stalan osećaj zamora.
Tip 2 je usko povezan sa pojavom gojaznosti, gde obično obolevaju osobe iznad četrdesete godine starosti. Uzrok nastanka bolesti je smanjena osetljivost tkiva na insulin, ili ćelije luče nedovoljnu količinu insulina. Simptomi ovog tipa bolesti su česte gljivične infekcije, sporo zarastanje rana, mučnina, stalan osećaj zamora, povećana žeđ, često mokrenje, zamagljen vid i gubitak telesne težine.
Osnovna smernica za obolele od ovog tipa dijabetesa je da paze na ishranu i da budu fizički aktivni, kako bi zaustavili napredovanje bolesti i uvođenje lekova u terapiju.
Važno je napomenuti da nijedan od pobrojanih simptoma dijabetesa nije apsolutni pokazatelj postojanja ove bolesti i zahteva niz lekarskih pregleda, koji će utvrditi šta je pravi uzrok bolesti.
Pored insulina na tržištu se nalazi i veliki broj analoga insulina: insulin aspart (Novorapid, Novomix), insulin lispro (Humalog Miks) i insulin glulizin (Apidra), koji su brzog dejstva i insulin glargin (Lantus) i insulin detemir (Levemir), koji su dugog dejstva.
Preporučena mesta za ubrizgavanje insulina su prednji trbušni zid, nadlaktice, butine i zadnjica. Mesto uboda treba stalno menjati, jer se samo iz dobro očuvanog potkožnog tkiva insulin može ravnomerno oslobađati u krv i organe.
Pri svakom davanju insulina neophodno je koristiti sterilnu iglu, kako bi se omogućilo pravilno doziranje. Nikako nije dozvoljeno jednu iglu koristiti više puta, jer se ubodom u potkožno tkivo igla oštećuje i začepljuje sukrvicom i masnim tkivom.
Svaki dijabetičar treba da poseduje svoj lični pribor (glukometar, lancetar, lancete i test trake za aparat) za kontrolu koncentracije glukoze u krvi u kućnim uslovima.
Čuvanje insulina
Insulin je potrebno čuvati u frižideru na temperaturi od 2 do 8 stepeni Celzijusa, što dalje od hladne komore. Mora se čuvati od zamrzavanja i ne sme se izlagati suncu i visokim temperaturama. Ukoliko greškom dođe do zamrzavanja, takav insulin se ne sme koristiti.
Karpula ili pen sa insulinom, koji je u upoterbi, se pre prve primene izvadi da odstoji na sobnoj temperaturi 1 - 2 sata i nakon prve upotrebe se više ne vraća u frižider. Takva penkala se može koristiti tokom 4 - 6 nedelja.
Dijabetes tip 2 je dominantan tip dijabetesa od koga boluje 80 - 90 % bolesnika. Lečenje počinje da se sprovodi dijetom i ukoliko ne dovede do rezultata u roku od mesec dana uvode se oralni antidijabetici.
Postoji nekoliko grupa antidijabetika ali ćemo se dotaći dve grupe najčešće propisivanih lekova derivata bigvanidina i derivata sulfonilureje.
Jedini predstavnik bigvenidina u prometu je metformin. Najviše odgovara gojaznim osobama zbog svog mehanizma dejstva, jer ne dovodi do povećanja telesne težine. Dozira se 1 - 3 puta dnevno, posle obroka uz čašu vode. Nuspojave koje može izazvati su vezane za digestivni trakt, proizvodeći mučninu, povraćanje i promenu stolice usled primene velike doze.
Derivati sulfonilureje su mnogo brojniji. Zbog svog mehanizma dejstva mogu dovesti do povećanja telesne težine, pa se pacijentima savetuje da budu oprezni jer se povećanjem telesne težine teže kontroliše nivo šećera u krvi. U našoj zemlji najpropisivaniji lekovi iz ove grupe su glibenklamid i gliklazid. Ovi lekovi prolaze kroz placentu (svi sem glibenklamida) pa su kontraindikovani u trudnoći, jer mogu izazvati tešku hipoglikemiju pri rođenju deteta. Doziraju se 1 - 3 puta dnevno, uz čašu vode pre obroka.
Dijabetes i mi
Dijebetes se ubraja u najčešća endokrinološka obolenja današnjice, a broj obolelih je u konstantnom porastu. Ako bolujete od dijabetesa znajte da niste sami, jer veliki broj ljudi ima isti problem. Strpljivo radite na svojoj edukaciji, slušajte savete stručnjaka i širite svoja znanja kako biste pomogli i drugima da nauče da žive sa dijabetesom.
