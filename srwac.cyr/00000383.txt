KAKO ZDRAVSTVENI CENTAR IZDAJE ZEMLjIŠTE U ZAKUP
Može i bez licitacije
Za izdavanje atraktivnih lokacija u krugu ZC godinama unazad raspisivana javna licitacija na kojoj su se zainteresovani za podizanje montažnih lokala borili boljom ponudom. Praksu prekinuo aktuelni menadžment odlukom da se zakup produži na osnovu aneksa ugovora sklopljenih sa starim zakupcima
Na zemljištu u vlasništvu Zdravstvenog centra (ZC) Vranje trenutno se nalazi šest maloprodajnih montažnih objekata lokalnih privatnika, od koji su tri aktivna, iako za izdavanje tih lokacija u zakup nije održana javna licitacija kako je to bio običaj u prošlim vremenima. Poslednji oglas za izdavanje mini parcela za mali biznis u sklopu ZC bio je raspisan oktobra 2010. godine. Javna licitacija održana je 12. novembra iste godine. Oni sa najboljim ponudama dobili su zemljište na godinu dana. Kada je 12. novembra 2011. godine istekao taj period, licitacija više nije bilo. Do danas. To znači da neka tri meseca vlasnici posluju u bolničkom krugu pod u najmanju ruku sumnjivim okolnostima, doduše, ne svojom krivicom.
STOTINAK KVADRATA U IGRI
Na katastarskoj parceli br. 6573 KO Vranje, kada je reč o novijim vremenima, najpre je bivši direktor, sada načelnik Hirurgije Miroljub STANKOVIĆ, shodno odluci Upravnog odbora ZC Vranje br. 02 - 1861, upravo u Vranjskim oktobra 2005. raspisao javnu licitaciju za davanje zemljišta u petogodišnji zakup. Radilo se o dve lokacije od 12 i 17 kvadrata pored ulazne bolničke kapije u ulici Jovana Jankovića Lunge, četiri parcele koje izlaze na Ulicu Bore Stankovića u neposrednoj blizini Hitne pomoći (dve po 10, jedan od 15 i jedna od 18 kvadrata), te jednoj parceli ispred Službe za radiologiju površine 35 metara kvadratnih.
Zemljište je tada ponuđeno zainteresovanim zakupcima po početnoj ceni od 500 dinara po kvadratu, plus PDV. Određeno je da se oni mogu baviti ograničenim delatnostima - maloprodaja hrane i prehrambenih artikala, štampe i cigareta - a zabranjena je unapred svaka delatnost koja se poklapa sa delatnošću ZC Vranje. Kao npr. lekarske ordinacije, prodaja lekova (da ne bude zabune, apoteka pored parkinga Doma zdravlja na privatnom je zemljištu).
Jedan od zakupaca, Dragan NACKOVIĆ, koji petnaestak godina na lokaciji ispred Doma zdravlja prema Ulici Bore Stankovića sa ocem drži kiosk brze hrane, pamti licitaciju iz 2005. i još jednu iz 2010.
- Poslednja je bila za zakup na godinu dana. Posle toga nije više bilo licitacije, nego je meni bez licitacije produžen zakup - kaže Nacković.
Na onoj drugoj licitaciji iz novembra 2010. predmet javnog nadmetanja bio je zakup šest lokacija sa nešto izmenjenim kvadraturama. Sve u svemu, ukupno stotinak kvadrata po početnoj ceni od 750 dinara po metru.
ANEKS KAO PRAVNI OSNOV
U saopštenju kao odgovoru na novinarska pitanja koje smo dobili preko portparolke Bebe KANAČKI kaže se da su tokom 2011. godine kod dva od tri ugovora napravljeni aneksi na osnovu mogućnosti koja je predviđena ugovorom. Valjda zato nije bilo licitacije. Tačnije, precizira se, produžena su dva ugovora 23. novembra 2011. na godinu dana. Još se dodaje da je raspisana i licitacija za jednu dodatnu parcelu posle koje je 15. juna sklopljen ugovor sa vlasnikom trgovinske radnje na pet godina (vidi okvir).
- Pravni osnov za izdavanje zemljišta u zakup, ukoliko nije raspisana licitacija, jeste aneks ugovora koji predviđa mogućnost produženja ugovora - stoji u saopštenju ZC.
Advokat Dragan NIKOLIĆ, pravno tumačeći objašnjenje iz ZC o produženju zakupa na osnovu aneksa ugovora sa zakupoprimcima, kaže da je takav čin menadžmenta ZC pravno nemoguć, odnosno nezakonit.
- To je potpuna privatizacija ZC i kršenje zakona. Neko će odgovarati što stvara familijarnu atmosferu na nivou ZC gde su u neravonapravan položaj dovedeni svi ljudi koji bi eventualno učestvovali na licitaciji, a u korist privilegovanih kaže Nikolić.
