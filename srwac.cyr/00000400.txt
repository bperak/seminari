Beograd 07.12.2009.
- Kulturu u današnjim vremenima zatičemo kao oblast koja vapi za reformom. Do 31. avgusta, kada je usvojen Zakon o kulturi, 17 godina nijedan zakon u oblasti kulture nije donet. Naše iskustvo u oblasti rada, monitoringa, analize dosadašnjih aktivnosti je govorilo da je u narednom periodu potrebno jako puno rada u ovoj oblasti. Ministarstvo kulture je pokrenulo sveobuhvatnu reformu u oblasti kulture. Prvi korak u tom poslu, Zakon o kulturi, je zapravo već slovo na papiru. Projekti poput ovog međutim, vode ka tome da ta reforma bude sprovedena, odnosno da to slovo ima smisla. Ministarstvo kulture će zato u narednih nekoliko godina biti aktivno i na projektu ' Jačanje institucionalnih kapaciteta i kadrovskih potencijala za upravljanje u oblasti kulture '. Pripreme za projekat traju više od godinu dana, on je dobro osmišljen, i za njega je vladalo veliko interesovanje. Zato očekujemo da će i efekti biti dobri i da će u narednim godinama biti još ovakvih projekata. Iskustvo pokazuje da oni su jako potrebni kazala ja državna sekretarka Nadica Momirov na konferenciji za novinare u Ministarstvu kulture, govoreći o početku realizacije programa stručne prakse za zaposlene u ustanovama kulture, pod nazivom ' Promocije dobrih praksi u kulturi Srbije '.
Predstavnicima medija su se obratile i koordinatorke programa Marijana Cvetković, Milica Pavlović i Lola Joksimović.
' Ovom inicijativom se zapravo želelo da se u oblasti kulture, a kao inicijativa Ministarstva kulture, što mislim da je veoma važno, pokrenu neki procesi koji će dovesti do komačne reforme onoga što možemo nazvati reformom kulture u ovoj zemlji. Nadam se da su duge godine, pokušavanje pričanja o reformi sada iza nas i da sada možemo da učinimo nešto konkretno. Po meni je ključna stvar to što je MK shvatilo da je suština ovog procesa: napraviti reformu u sopstvenim redovima, odnosno promeniti procedure u samom Ministarstvu. Za mene je to bio dobar znak. Ministarstvo kulture je odlučilo da uvede principe evaluacije svih koji učestvuju u oblasti kulture kao važni akteri. To je prva velika aktivnost u ovom projektu koja je manje okrenuta javnosti zato što se u ovom trenutku radi na istraživanju i pripremi. Suština je da će se napraviti procedure po kojima će se svaki korisnik budžetskih sredstava evaluirati. Na osnovu toga će se kreirati dalja politika podrške toj instituciji, organizaciji ili pojedincu. Oni koji su zaista radili biće nagrađeni, a oni koji nisu dobro radili dobiće priliku da dobiju pomoć da izađu iz problema. Cilj je da se uspostavi pravi partnerski odnos između Ministarstva kulture i budžetskih korisnika. Ovaj program je zapravo primer onoga što se želi: da Ministarstvo koristi dobre prakse koje kod nas postoje u oblasti kulture i da njih iskoristi kao pomoć onima kojima je pomoć potrebna u sopstvenoj organizaciji i razvoju. U Srbiji ipak postoje dobre prakse i mi smo to želeli ovim programom da pokažemo. U uslovima kakvi jesu o ovoj zemlji, neki ljudi su uspeli da naprave izuzetne rezultate, da promovišu svoje institucije i da ih učine savremenim, evropskim institucijama kulture. Želeli smo da takve prakse prenesemo uglavnom institucijama iz unutrašnjosti, koje su možda imale manje prilika za usavršavanje i učenje. Fokusi programa su: projektni rad, savremeni principi menadžmenta i upravljanja u oblasti kulture, razvoj međunarodnih odnosa u oblasti kulture i inovativnih načina prezentacije sopstvenih programa u domaćoj i inostranoj javnosti. ', kazala je Marijana Cvetković, jedna od koordinatorki programa.
Program će u periodu od 7. do 18. decembra biti realizovan kao prva od aktivnosti projekta ' Jačanje institucionalnih kapaciteta i kadrovskih potencijala za upravljanje u oblasti kulture u Srbiji '. Program obezbeđuje i stipendije za kandidatkinje i kandidate izabrane na konkursu Mnistarstva kulture koje podrazumevaju dvonedeljni radni boravak u odabranoj domaćoj instituciji kulture, u kojoj će stipendisti raditi u oblastima u kojima žele da se dalje usavršavaju i u kojima je institucija-domaćin postigla izuzetne rezultate u dosadašnjem radu.
Neki od ciljeva programa su i uspostavljanje saradnje i razmene između organizacija unutar Srbije, decentralizacija i podrška profesionalnom razvoju kadrova u kulturi, a poseban deo programa biće posvećen seminaru na kome će biti predstavljeni konkursi Ministarstva kulture. Kao predavači, nastupiće i predstavnici aktivnih fondacija u oblasti kulture, dok će se kandidati upoznati i sa radom stranih kulturnih centara.
Projekte saradnje proistekle iz ovog programa Ministarstvo kulture će posebno podržati.
Beograd 04.12.2009.
- Veoma sam zadovoljan rezultatima akcije " Srbija u Srbiji ", koja je uspela da zameni centralizovan pristup kulturnim dešavanjima decentralizacijom. U projektu su učestvovale sve nacionalne institucije kulture, i svoje programe su izvele u mnogim gradovima u Srbije. U ovoj teškoj godini, u kulturnom životu Srbije je ostvaren dinamičan pokret i preokret, a gostovanja u gradovima širom zemlje su pokazala da je u Srbiji publika vrlo zainteresovana za kulturne sadržaje. Akcija će biti zvanično završena svečanim gala koncertom u Narodnom pozorištu, koji će imati i donatorski karakter, a sredstva će biti upotrebljena za završetak rekonstrukcije Centra za kulturu u Sjenici. Jer, Centar za kulturu i bioskop nisu pitanje politički korektne debate u domenu decentralizacije kulture, već nasušna potreba za kulturom. Sjenicu sam za vreme ' Dana evropske kulturne baštine ' i lično posetio, i uverio se u neophodnost ove i ovakve akcije rekao je ministar Nebojša Bradić na konferenciji za novinare u Ministarstva kulture povodom predstojećeg humanitarnog gala koncerta projekta Srbija u Srbiji.
Upravnik Narodnog pozorišta Božidar Ðurović je rekao i da je ' publika u Srbiji, kroz ovu akciju, imala prilike da vidi 21 predstavu Narodnog pozorišta ', i dodao: " Mi nismo beogradsko, već nacionalno pozorište Srbije i, nezavisno od ove akcije, trebalo bi češće da budemo prisutni u zemlji i inostranstvu ".
Ulaznice za gala koncert koji će u Narodnom pozorištu biti održan 28. decembra, koštaće od 100 do 800 dinara, a Ministarstvo kulture će se obratiti i pojedincima i institucijama za donacije za izgradnju Centra za kulturu u Sjenici.
Sofija 03.12.2009.
Predsednik Republike Bugarske Georgi Prvanov danas je, na prigodnoj svečanosti u Predsedništvu Bugarske, odlikovao srpskog pisca i potpredsednika srpskog PEN centra prof. dr. Mihaila Pantića i istoričara i vizantologa Srđana Pirivatrića.
Profesor Mihailo Pantić je odlikovan ordenom ' Svetih braće Kirila i Metodija ' za doprinos koji je dao popularisanju bugarske kulture u Srbiji i unapređenju veza između bugarskog i srpskog naroda. Predsednik Prvanov je posebno istakao značaj ' Hrestomatije bugarske književnosti ' Mihaila Pantića, kao i njegov dugogodišnji rad na boljem upoznavanju Srbije sa bugarskom kulturom.
Srđan Pirivatrić je nagrađen ' Počasnim znakom predsednika Bugarske ' za doprinos objavljivanju Istorije Bugarske na srpskom jeziku. Predsednik Prvanov je istakao da ' mu je zadovoljsatvo da uruči nagradu istoričaru koji je dao značajan doprinos međusobnom izučavanju istorije Bugarske i Srbije '. Istakao je takođe i činjenicu da je ' Srđan Pirivatrić, koji se uspešno bavio i diplomatskim radom (od 2001. do 2003. je radio kao prvi sekretar u Ambasadi u Sofiji), 2002. godine dobio počasnu povelju Bugarske akademije nauka, za doprinos inostranoj bugaristici '.
Uručenju nagrada je prisustvovao i Zoran Hamović, specijalni savetnik ministra kulture, kao i grupa srpskih pisaca, koja, u organizaciji srpskog PEN centra, boravi u Sofiji. Nastup srpskih pisaca u Sofiji je dobio podršku i evropske mreže za književnost i knjige TRADUKI.
Projekat TRADUKI, koji podržava književnu saradnju između jezika Jugoistočne Evrope i finansijski podržava putovanja pisaca i različite manifestacije, a čiji je cilj da programom podrške prevođenju beletristike, savremene stručne literature, i književnosti za decu i mlade ojača razmenu između zemalja učesnica - ima Internet stranicu i na srpskom jeziku: http://serbian.traduki.eu da bi se omogućilo razumevanje zainteresovanim građanima Republike Srbije.
U Sofiji se istovremeno održavaju i ' Dani srpske kulture ', u sklopu kojih je u organizaciji ' Jugoslovenske kinoteke ' održana retrospektiva filmova Gorana Markovića (' Urnebesna tragedija ', ' Tito i ja ' i ' Turneja '). U organizaciji Narodne biblioteke Srbije, u galerijskom holu Narodne biblioteke " Æirilo i Metodije " u Sofiji, otvorena je i izložba ' Dva Radoslava, dva vremena '. Izložbu su otvorili direktor NBS Sreten Ugričić, direktorka bugarske nacionalne biblioteke i autorka izložbe, Borjana Hristova, i nj.e. ambasador Srbije u Bugarskoj Aleksandar Crkvenjakov. U nacionalnom pozorištu ' Ivan Vazov ' bugarska publika će 4. decembra, u 20 sati, videti predstavu ' Falsifikator ' Gorana Markovića u izvođenju ansambla Beogradskog dramskog pozorišta.
