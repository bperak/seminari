Archive
Sveštenik Alekandar Mihailović: Iza odškrinutih vrata
4. October 2011 - 11:21
Uvodna reč autora: Na pragu trećeg milenijuma
U poslednjoj knjizi Novoga zaveta, u Otkrivenju Svetog Jovana Bogoslova, u IV glavi, čitamo: I odmah bijah u Duhu; i gle, prijesto stajaše na nebu, i na prijestolu sjeđaše Neko. Po izgledu sličan kamenu jaspisu i sardu; i okolo prijestola bijaše duga na izgled kao smaragd. I okolo prijestola vidjeh dvadeset i četiri prijestola, i na prijestolima vidjeh dvadeset i četiri starešine gdje sjede, obučene u bijele haljine, i sa vijencima zlatnim na glavama svojim. I od prijestola izlažahu munje i glasovi i gromovi
Ova eshatološko liturgijska slika predstavlja prototip hrišćanstva, njegov uzrok i početak. Još pre Velikog praska kao početka vasione, pre eona eona i pre svakog vremena, Bog je izmislio razlog radi kog je stvorio sve što je stvorio. Jednim stvaralačkim Fiat, jednim Neka bude, gledajući pred sobom cilj, Gospod je stvorio svet i čoveka. Cilj stvaranja bio je sabranje svih i svega oko Sina Čovečijeg, oko Hrista Bogočoveka. Razlog je veliki i slavni poslednji Dan osmi.
Spokoj nevečernjeg Dana, kao odmor sveukupnog kosmosa i zora tajanstvenog eona kao početak kosmičke nedelje od osam hiljada godina, jesu smisao i naznačenje svakog pokolenja. Prvi dan novog eona, novog milenijuma je slika vremena Mesije, Dana koji nikada ne zastareva, mira, utehe, radosti i večne slave Sina Božijeg, okruženog prijateljima koji Ga, okupani nestvorenom svetlošću, dinamički proslavljaju, bivajući u besmrtnom blaženstvu beskonačnih vekova.
Dan Gospodnji, Dan mesijanskog čina koji prevladava sedmicu postojanja izvodeći je izvan njenih unutar svetskih granica i samodovoljnih okvira, jeste događaj koji će doći na kraju svetske istorije, ali ne kao po sebi samorazumljivi završni akt iznedren iz same istorije njenim samoodmotavanjem i dovođenjem do krajnje niti, poput klupka Aristotelove entelehije, ne čak ni kao samorazviće i samousavršavajući rast Hegelovog apsolutnog duha, već kao iznenadni, odozgo došavši događaj, poput jevanđelskog lupeža u noći.
Da sva tvorevina uzdišući iščekuje taj Dan, Dan Gospodnji, i večnu, ritualno međuzavisnu igru svih i svega oko dolazećeg Hrista, ne svedoče samo nevidljive elementarne čestice čiji je život slobodni čin i događanje (setimo se Ajnštajna, Maksa Planka i Vernera Hajzenberga), niti pak svedoče raznovrsna životinjska carstva svojim harmoničnim bezazlenim kretanjem, već to vekovima, sveobuhvatajući, svedoči sâma Crkva Hristova, evharistijski u Episkopu povezujući nezalazni Dan osmi, prošle vekove od Velikog praska (Big Bang a), pa sve do sadašnjih zbivanja, na pragu III milenijuma, u kojima svi mi aktivno učestvujemo.
Eshatološki bljesak budućeg veka hrišćanstvo opituje u Crkvi, u kojoj se, kao u ikoni večne istine, mogu rešiti svi čovekovi vapaji za smislom i svi tragični vapaji protiv smrti i iščeznuća. Već dva milenijuma, odslikavajući Istinu postojanja, hrišćanstvo kao Crkva, prisustvom otvara perspektivu besmrtnog bića. Od Hajdegerovog bića za smrt Crkvom i u Crkvi stvara se biće za život.
Čovekova ograničenost, omeđenost i smrtnost, ti univerzalni problemi svih bića, ne mogu se rešiti u okvirima svetske situacije i samozatvorenosti. Svi humanizmi i društvena uređenja, svaki stvaralački čin i ekstatička kretanja, predstavljali su uzaludne pokušaje obesmrćenja. Besmrtnost, netruležnost i apsolutnost mogu se ostvariti samo iskoračenjem iz samodovoljne individualizirane egocentričnosti u prostor zajedništva sa Drugim. Ovo je problem svakoga čoveka i zato se Crkva, koja nudi rešenje, pokazuje značajnom za sve kontinente, kako za zapadnog čoveka Evrope tako i za istočnog čoveka Azije, te predstavlja konstitutivni činilac ontologije sveta i ne može biti svedena na dušebrižnog spasitelja individualne duše, eksponat muzejsko arheoloških i usko nacionalnih vrednosti koje samo dekorišu i ulepšavaju stvarnost svojim lepim, srpskim običajima. Crkva nije riznica nacionalnih ritualno patriotskih činova, već unutrašnje bi lo kosmosa, spas čoveka i ekološkog sistema, osovina i platforma na kojoj stoji vasiona, kritički um i alternativni način postojanja. Zbog toga su pojam Drugog i Osmi dan eshatološkog Carstva neraskidivo povezani. Budući vek je vreme velikog Drugog, vreme slavnog prisustva Hristovog. Čovekova potreba za malim je slika i unutrašnja potreba za večnim opštenjem sa velikim Drugim, sa Bogom. Po Martinu Buberu, Ti i Ja su zato nerazdvojni.
Carstvo Božije, raj, odnosno večno blaženstvo, po sadržaju su neprekidna zajednica sa radikalno drugačijim, različitim i uvek Drugim. Sva svetska carstva, opet, tragala su za njim, bezuspešno pokušavajući da ostvare raj na zemlji. Formiranje civilizacije i stvaralačka kretanja ka unapređivanju sveta, pokušaj su da već zavlada eshaton kao večna zajednica, međutim, sva su se, kao što znamo, pokazala bezuspešnim i prolaznim.
Ta nostalgija za zajedništvom i istinskim odnosom u međuzavisnom, holističkom skladu, uverava nas da je eshaton, svojim prisustvom, kao Crkva, ostavio duboke tragove na čoveka. Sve to zato, treba pažljivo iščitavati. Osnovna poruka Crkve uvek je bila zajednička slobodna ljubav kao činilac ljudskosti i jedinstvo u različitosti, po uzoru na Boga Svetu Trojicu, u kojoj slobodno živi večni odnos Jednog sa Drugim i Trećim, slobodan i neponovljiv, u punoći međuljubavi i zajedništva.
Eshatološko naznačenje čovekovo je u Crkvi započeti, epikletički, stvaralačku, dinamičku slobodnu ljubav prema Hristu, kroz drugog čoveka, te pomeriti granice svoga bića i otvoriti sebe za Svetotrojičan način bivstvovanja koji je, po preimućstvu, eshatološki.
Odslikavanje Onog veka u ovom, u Evharistiji Crkve, osvetljava dalje sve pore bivstvovanja. Budućnost koja je, po rečima Kulmanovim, već, ali još ne počela u istoriji, oblikuje svojim blagorodnim i preobražajnim silama čoveka i tvorevinu, uređujući i formirajući kulture i civilizacije. Ipak, svoj pravi lik čovek i tvorevina zadobiće tek po okončanju ovog i ovakvog svetskog procesa. U događaju Hristovog Drugog dolaska razotkriće se i obelodaniti istinska ipostas čoveka i sve tvari, koja (tvar) po rečima Sv. apostola Pavla, tuguje i plače, čekajući da se jave sinovi Božiji (Rim 8, 19). Smrt, kao suštinski problem čovekov koji se epidemično širi i na sva druga živa bića, prevladava se eshatološkim stvaralačkim dinamizmom oko Vaskrslog Hrista, čije se prisustvo već ovde, u evharistijskoj realnosti svih oko Episkopa, predokuša. Borba sa smrću je, zato, osnovno načelo čovekovog života i biti Hristov znači stvaralački oživotvoriti sva polja bivstvujućeg.
Navodeći reči ruskog mislioca Nikolaja Berđajeva, da je nisko zaboraviti na smrt makar i jednog živog bića i nisko pomiriti se sa smrću, uočavamo da je odsjaj Hristove vaskrsne pobede vidljiv i u lepoti sunčeve svetlosti, u zvezdama koje trepere, u jasnoj noći, u plavom nebu, u dragom kamenju i cveću, u lepoti i raznovrsnosti životinjskog sveta u žrtvenoj ljubavi za drugog čoveka.
Govoriti o raju kao rešenju čovekovih egzistencijalnih nevolja, znači govoriti o Crkvi, a govoriti o njoj znači ponuditi svetu kosmopolitska rešenja. Kosmopolitska, pak, jer je po rečima blažene uspomene o. Georgija Florovskog, Hrišćanstvo univerzalna istina, a ne svojina jedne nacije. Sa takvom eshatološkom vizijom, na pragu novog milenijuma, Crkva je opet u obavezi da okrene svoje blagodatne luče prema svetu i savremenom čoveku.
Budući da je bole sve rane roda svoga, svojim osvećujućim prisustvom ona će i dalje nenametljivo odgovarati na izazove koji joj se sve više i više predočavaju. Crkva ne može biti geto i živeti na margini zbivanja, jer je ovaj svet Božiji svet i njena je misija radosni kosmizam, a ne uska i ksenofobična samozatvorenost. Svet vapije za preobražajem očekujući da se jave sinovi Božji i stoga pitanja današnjice, poput: ugrožavanje ljudskog dostojanstva, ratovi, međunacionalni i međukonfesionalni sukobi, globalizacija i unifikacija sveta, glad, nasilje, trgovina decom, rasna i polna diskrimi nacija, ekološki problemi i zagađenost životne sredine, koji, kako pravilno primećuje mitropolit pergamski Jovan, obuhvataju nacije i kreću se kontinentima, ti i još mnogi drugi gorući problemi sa kojim ulazimo u XXI vek, rešavaju se i osvetljavaju eshatološkom vizijom kosmosa, kao jedne, oko Hrista produžene večne i celovite liturgijske zajednice kojoj su svi potrebni.
Stvaralačko dinamičko učešće svih u ljubavi, od elementarnih kvarkova, preko najraznovrsnijih biljaka i životinja, do čoveka i anđela u Hristu i oko Hrista, poruka je Pravoslavne Crkve, vaseljenski upućena svima. Ona zato u III milenijum ulazi, istina, bez političke i svetske moći, ali sa silom Božijom koja se u nemoći pokazuje. Njena je snaga u njenom predanju, u dogmatskoj čistoti vere, u evharistijskom etosu i podvižničkom karakteru njene žrtvene ljubavi za čoveka. U tome je preobražajna i sveosvećujuća moć.
Pravoslavna Crkva nije i nikada neće biti geto ovoga sveta. Njena poruka je jasna: jedinstvo u različitosti i sloboda u ljubavi, dva gesla koja sam večeras hteo da pročitam Vašoj ljubavi. I stoga, na kraju, odnosno na početku novog milenijuma, pažljivo opet oslušnimo glas Otkrivenja Jovanovog koje kaže:
Duh i Nevesta govore: Dođi I koji čuje neka kaže: Dođi I ko je žedan neka dođe, I ko hoće neka uzme vodu života na dar. (Otk 22, 17)
Amin
