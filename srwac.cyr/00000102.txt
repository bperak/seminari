Suštinu rada čini postupak kojim se ivice metala zagrevaju do tačke topljenja, da bi se u takvom stanju izvršilo spajanje. Postoje dve osnovne specijalnosti za zavarivače: gasni i elektro zavarivač. Na osnovu tehničko-tehnološke dokumentacije priprema, obavlja i kontroliše zavarivanje. Koristi posebne aparate za elektro ili gasno zavarivanje. Ovo zanimanje je veoma traženo. Varioci (zavarivači) koji se usavršavaju i poseduju posebne dokaze (ateste) o svojoj stručnosti, imaju mogućnost brzog zapošljavanja. Znanja i veštine se stiču na posebno organizovanim obukama. Rad se obavlja na otvorenom ali i u fabričkim halama, radionicama, često na visini. Pored preciznosti potrebna je i dobra psihofizička izdržljivost. Obavezno je korišćenje zaštitne opreme. 
Zdravstveni negovatelj 
Neguje nemoćne, nepokretne i slabo pokretne pacijente. Posao podrazumeva nameštanje kreveta, menjanje posteljine, pomoć nepokretnima pri promeni položaja tela u krevetu, pomoć pri ustajanju, odlasku do toaleta, hranjenje, oblačenje, kupanje, umivanje i održavanje pacijentove okoline. Prate pacijente na preglede ili ih izvode u šetnju. Posao obavljaju po uputstvu i uz nadzor lekara i medicinskih sestara. Mogu da rade u bolnicama, domovima za stara lica i sličnim ustanovama. Većinu radnog vremena stoje ili hodaju. Poželjno je da budu fizički jaki i izdržljivi. Mogu da rade i u noćnoj smeni, kao i praznicima i vikendom. 
Zootehničar 
Gaji, neguje, brine o zdravlju domaćih životinja (stoka i živina). Brine i o životinjama u zoološkim vrtovima, o uzgoju kućnih ljubimaca (psi, mačke, zamorci, akvarijumske ribice, ukrasne ptice i egzotične životinje). Bavi se i pčelarstvom, ribarstvom i sportskim konjarstvom. Radi kao samostalni uzgajivač ili na farmama, ribnjacima, ergelama... Za ovo zanimanje je značajno odsustvo gadljivosti na telesne izlučevine životinja. 
Zubni tehničar 
Bavi se izradom zubnih krunica, nadogradnjom zuba i mostova i izradom delimičnih i potpunih zubnih proteza. Na osnovu otisaka koje od pacijenta uzima lekar stomatolog, pravi gipsani kalup koji mu je osnova za dalji rad. Koristi porcelan, veštačke smole i druge savremene veštačke materijale, a u pojedinim fazama rada i vosak, gips i dr. Radi u zubotehničkim laboratorijama, sedeći. Za ovaj posao je važno strpenje, preciznost, spretnost prstiju i ruku. Radi se pretežno individualno a glavni saradnik je stomatolog protetičar. 
