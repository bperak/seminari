17.03.2010. godine, u Beloj sali KCK, u organizaciji Kulturnog centra Kruševac (koji je i izdavač), održana je promocija knjige Slavoljuba Banovića O JEDNOJ ZALjUBLjENOSTI 2. Promociju je osmislila i vodila Lidija Užarević, urednik KCK, uz asistenciju Jovanke Andrić, glumice Kruševačkog pozorišta, koja je zajedno sa njom čitala stihove.
O samoj knjizi su govorili dr Miloš Marković - lektor i korektor knjige i Ljubodrag Obradović - direktor KCK, za muzički trenutak postarala se Tijana Trnavac na klaviru, inače učenica druge godine srednje muzičke škole u Kruševcu, tehničko vođstvo promocije odradio je Marko Višnjić, a za fotografisanje bio je zadužen Verkan Gvozdenović. Sve u svemu brojna publika je uživala u divnoj poeziji i muzici...
Slavoljub Banović - pesma za početak
KAKO DA TI KAŽEM
Kako da zaustavim reč? Kako da zauzdam misao? Kako da zapišem sve što htedoh, a ne stigoh ti reći?
Malena, pokušao sam, koliko sam znao i umeo, da ti pomognem. A voleo sam te, voleo mnogo i mislio sam da ljubavlju mogu sve da rešim. Volim te još uvek ali...
Želeo sam te, želeo kao što nijednu drugu želeo nisam. I čekao sam te, čekao danima i noćima, u mislima i snovima, i budan te sanjao. Čekam te i sada a ti, uvek si bežala.
Trudio sam se da te shvatim. Možda sam i uspeo? Pokušao sam da te zaustavim u tvom lutanju pružajući ti sigurnost, toplinu i ljubav. Znala si da imaš mesto povratka, i vraćala si se, Uzimala šta si htela, grčevito, na mah i opet nestajala.
Poštovani posetioci, prijatelji Slavoljuba i njegove poezije, meni je drago što sam u prilici da Vas pozdravim u ime izdavača ove knjige, Kulturnog centra Kruševac i svoje lično ime. I odmah da Vam kažem da je ova knjiga poezije koja nosi naziv O JEDNOJ ZALjUBLjENOSTI 2, prvi izdavački projekat Kulturnog centra Kruševac u 2011. godini i da sam ja zbog toga večeras srećan Zaslugu za to, što je ovaj dragulj pesništva večeras pred nama, pored samog Slavoljuba Banovića, čiji je pesnički naboj svakako bio presudan, ima i Momir Dragićević, urednik KCK, koji je i urednik ove knjige.
Ja neću previše govoriti o poeziji koja je u knjizi, moja je deviza da će sama poezija o sebi ispričati najlepšu pesmu, ali kad se u rukama ima jedan ovakav poetski biser, koji je precizno izatkao jedan matematičar, onda moram citirati Eleonoru Luthander, pesnikinju rođenju u Kruševcu, koja danas za poeziju živi u Švedskoj i koja je u jednom svom tekstu napisala par rečenica, koje bi, po meni, mogle da oslikaju jednu od suština Slavoljubove poezije...
Kao u jednačinama ili poreskim izveštajima, svaka reč i svaka cifra je važna da bi rezultat bio tačan. On i u poeziji primenjuje sva ta pravila matematike... rešava pesmu kao jednačinu sa više nepoznatih i na kraju od jednačine pravi pesmu. Svaka pesma je tačna, rešena, daje zadovoljastvo čitanja, oplemenjuje i uči. U sledu običnih misli kriju se metafore, velike lovine i zlatne ribice. Upravo te metafore, su ta matematička rešenja pesme koje, nas čitaoce, ljubitelje poezije, čine mudrijima i daju nam odgovore...
I na samom kraju ovog uvodnog obraćanja, jedna moja konstacija Slavoljub jeste pesnik koji u svojim stihova objedinjuje genijalnost pesnika poput Majakovskog, Jesenjina i Prevera i naravno Pere Zupca, kako to napisa recenzent ove knjige dr Milentije Đorđević, ali je i pesnik koji pokazuje matematički tačno da je poezija večna i da njen zadatak da menja svet, nije tako težak i neostvariv... Jer, kako napisa Slavoljub:
Ako si moj san, pusti da te sanjam Ako si mi java, pusti da te volim Ako si mi život, hajde da živimo
