Vesti 
Pobede vodećeg dvojca 
Beograd, 20. / 21. april 2013. Prva liga, V kolo 
Peto kolo je donelo nastavak trijumfalnog niza Dorćola i povratak na pobednički kolosek Crvene zvezde. Šampioni su na svom terenu pobedili borbenu ekipu Niša sa 70:18, dok su crveno-beli ostvarili ubedljivu pobedu od 66:0 na gostovanju Novom Beogradu. Meč između Podbare i Radničkog je odložen. 
Vodeći timovi Prve lige ostvarili su pobede u petom kolu i već sada nagovestili da su najveći kandidati za odlučivanje o tituli. 
Dorćol je savladao Niš u prvoj utakmici ovih timova posle tri godine, koliko je trebalo grubijanima da ponovo zaigraju u elitnom rangu takmičenja. U međuvremenu, Nišlije su rezultatima posebno na startu ove sezone pokazali da su značajno napredovali, a neke elemente su uspeli da prikažu i pod kulom Nebojša. Međutim, od samog starta je bilo jasno da će bodovi ostati u Beogradu i da će Dorćol zabeležiti još jedan uverljiv trijumf. Domaći su poveli već posle svog prvog napada kada je Marko Katanić postigao prvi od svoja dva i nekoliko trenutaka kasnije kada je Stevan Stevanović postigao prvi od svojih 6 eseja. Ova dva igrača su i jedini iz redova Dorćola postigli više od jednog eseja, koliko su zabeležili Ivan Mitić, Dalibor Vukanović, Mirko Božović, Stefan Nedeljković i Milan Čobanović, koji se prvi put u seniorskoj konkurenciji upisao u strelce. Pet golova za Dorćol je postigao Nedeljković, Vukanović je bio precizan 3 puta, a Mitić jednom. Na drugoj strani, u ekipi Niša se istakao Nemanja Petrović, koji se nalazi u odličnoj formi. Njegova efektna dva eseja to i potvrđuju. Jedan esej je postigao i Marko Milenković, koji je na ovaj način popravio utisak pre svega iz odbrane i postavio konačnih 70:18 za Beograđane. Kapiten ekipe Lazar Živković je postigao 3 gola iz četiri pokušaja, budući da je jedan promašaj za dodatne poene nadoknadio realizacijom kaznenog udarca. 
U drugoj utakmici kola Crvena zvezda je sigurnom igrom, pre svega u drugom poluvremenu, savladala Novi Beograd sa ubedljivih 66:0. Domaći pacovi su se odlično držali u prvoj četvrtini utakmice, popustili do poluvremena, ali demonstrirali veoma slabu fizičku spremnost u drugih 40 minuta. Crveno-beli koji i dalje imaju najviše ambicije su znalački iskoristili ukazanu priliku da ostvare najubedljiviju pobedu u utakmicama ovog vikenda. 
Utakmica između Podbare i Radničkog iz Nove Pazove, koja je trebalo da bude odigrana u subotu je odložena u poslednji čas. Novosađani nisu uspeli da prevaziđu kadrovske probleme, pa je uz saglasnost gostiju i komesara za takmičenje okršaj pomeren. Ovim kolom je trebalo da bude završen prolećni deo prvoligaškog takmičenja, ali zbog čak pet odloženih utakmica u kojima u tri učestvuje Podbara, treba očekivati da se nastavka u septembru još igra. Klubovi se polako okreću obavezama u Kupu Srbije, a uslediće i pauza zbog obaveza seniorske reprezentacije tokom maja. 
