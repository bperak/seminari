Podaci: 
Početkom ove godine predsednik skupštine Udruženja za zaštitu đirilice srpskog jezika Ćirilica Novi Sad neistinito je obavestio TANJUG da je ovo Srpsko udruženje Ćirilica Beograd nastalo izdvajanjem dela članstva novosadskog udruženja, pa je time separatističko, a takođe je neistinito naveo da je ono ukralo ime novosadskog udruženja. 
Posle toga na sajtu Vidovdan pojavila se inicijativa iz Novog Sada da se sjedine tri postojeća udruženja. Pošto Srpska ćirilica nije registrovana, preostaje da se sjedinjuju novosadsko i ovo beogradsko udruženje. Vidovdan je odbio da objavi naš tekst Samo uistinu srpska država može da spasi ćiirlicu, u kome je dat odgovor na optužbe i predloge iz Novog Sada, pa ga objavljujemo mi. Iako je sajt Vidovdana mnogo posećeniji od našeg, nadamo se da time makar delimično biti otklonjena šteta koja nam je naneta. Verujemo da će čitaoci razumeti da ovo udruženje sve radi čisto i čestito, da se bavi sprovođenjem konkretnih aktivnosti na temelju ustavne odredbe o jeziku i pismu, pa da sjedinjenje udruženja nije ni realno ni poterbno. 
Trenutno sprovodimo akciju potpisivanja peticije, pa molimo sve one koji bi hteli nešto učiniti za srpstvo da sa našeg sajta skinu tekst peticije i javnog saopštenja, i da sami prikupljaju potpise. To predlažemo zato što su nam mnogi čitaoci samoinicijativno već poslali popunjene obrasce peticije. 
Glasajmo za one stranke koje javno kažu da će sprovesti ustavnu odredbu o jeziku i pismu Učinimo svi ponešto da bi pitanje ćirilice bilo prisutno u javnosti, jer latinizatori koriste neobaveštenost naroda i vole da rade u mraku. Ako imamo imalo ljubavi prema svojim vrednostima, i ako konkretnim aktivnostima pokažemo da nismo potpuno izgubili nacionalno samopoštovanje i samopouzdanje, ćirilica neće propasti. 
Samo uistinu srpska država može spasiti ćirilicu. Ko će je učiniti srpskom ako nećemo mi biranjem na izborima i svakodnevnim opominjanjem latinizatora? 
8.4.2012. g. 
SAMO UISTINU SRPSKA DRŽAVA MOŽE SPASITI SRPSKU ĆIRILICU 
Već je opšte poznato da se u svim srpskim zemljama zatire ćirilica, ali zbog medijskog mraka za sve što znači srpski interes, ne dozvoljava se da javnost bude upoznata sa glavnim uzrocima takvog stanja. Čak i sajtovi koji se smatraju patriotskim filtriraju tekstove o tome, ne dozvoljavajući da se javno imenuju krivci. Prolaze samo oni tekstovi koji se uopšte ne dotiču suštine problema, ili ga se dotiču samo delimično. Dobro su primljeni oni koji se bave prošlošću, a naročito oni u vezi sa takozvanom Vukovom latinicom, od kojih će promotere latinice zaboleti kao kad muva padne na nogu slona. Izuzetak od toga je nedavni tekst Vladislava Đorđevića Da li je Vuk tvorac Srpske latinice, koji ima smisla jer profesori jezičke struke već mnogo decenija obmanjuju narod neistinom da je Vuk autor i ove latinice.Taman i da on jeste autor, to ne znači da je srpska, jer pravoslavni Srbi baštine ćirilicu hiljadu godina. Onda se ne treba čuditi kad ni seljacima nije stalo do ćirilice, jer kažu da će nam ostati naša latinica ako nam propadne ćirilica. Jeste da je problem kad prof. Petar Milosavljević i njegovi sledbenici šire neistinu o Vukovom autorstvu ove hrvatske latinice, ali je daleko veći problem to što ne može da prodre u javnost istina da je glavni problem u tome što vlast svugde sprovodi neobjavljeni stari državni program latinizacije Srba, a lingvisti kao njihove sluge rade ono za šta su plaćeni. 
Ali zato mediji omogućavaju da javnost sazna sve o neslozi među udruženjima koja se bave odbranom ćirilice. Pošto je u poslednje vreme Udruženje Ćirilica iz Novog Sada dobilo mogućnost da preko sajta Vidovdan optužuje Srpsko udruženje Ćirilica Beograd, čime se slabi ionako nejak front odbrane srpskog nacionalnog pisma, smatramo opravdanom potrebom da se preko istog sajta odgovori na prigovore iz novosadskog udruženja, i da javnost sazna kako udruženja brane ćirilicu. Takođe je ovo prilika da ona sazna činjenice koje nisu iznošene u do sada objavljenim člancima. 
U komentarima na sajtu Vidovdan javio se neko u ime udruženja Ćirilica Beograd i prigovorio Dragoljubu Zbiljiću da je prisustvovao nekom skupu Pokreta za srbistiku na kome je zaključeno da Srbi imaju i svoju latinicu. To nisam napisao ja, niti bih to ikad napisao, a siguran sam da nije napisao ni bilo ko drugi iz ovog udruženja. I nema nikakvih podmetanja od strane ovog udruženja koja spominje Zbiljić istovremeno predlažući sjedinjenja udruženja Da ih ima, on bi naveo makar jedan. 
U pomenutom provokativnom komentaru spominje se pobeda ovog udruženja. Neće biti nikakve i ničije pobede, osim pobede srpskog naroda ako izabere vlast koja će Srbiju učiniti ozbiljnom srpskom državom. Jer, samo uistinu srpska država može spasiti srpsku ćirilicu. 
Zbiljić me je javno optužio za mešanje u rad udruženja Ćirilica Novi Sad, ali opet nije ponudio, niti za to može ponuditi bilo kakav dokaz. 
Ovo udruženje javno je optuženo kao separatističko. Kao, otcepilo se od novosadskog udruženja. Pre svega, ovde u Beogradu počelo je da radi Povereništvo novosadskog udruženja. Još uvek je ovde njegov pečat. Od svih njegovih članova samo sam ja ranije bio član udruženja iz Novog Sada. Kada se članstvo umnožilo, a priključili su se i generali i komandanti ratnih eskadrila, upravo je članstvo zahtevalo da se oformi udruženje. Usvojen je statut gotovo identičan onom u novosadskom udruženju. Opet na moju inicijativu, u tom statutu navedena su dva najzaslužnija čoveka za odbranu ćirilice: počivši akademik Radomir Lukić i živi Dragoljub Zbiljić. To je pisalo i u članskoj karti. Naravno, kad smo videli da Zbiljiću smeta ovo udruženje, promenili smo statut i štampali nove članske karte. Pa zar pored takve ukazane časti može imati smisla da on i drugi govore o mom liderstvu, takmičenju sa njime i o separatizmu? Tek kasnije su se ovom udruženju priključili neki ljudi iz Novog Sada, koji su prethodno napustili novosadsko udruženje. Dakle, besmisleno je tvrditi da sam odveo ljude iz novosadskog udruženja. Oni su bili spremni da putuju u Beograd na sastanke, jer u novosadskom udruženju nisu hteli ostati. Ako smo za nešto krivi, krivi smo zato što prihvatamo saradnju sa svima kojima je u srcu ćirilica. 
Optužen sam za krađu imena i za štetu koja se time čini novosadskom udruženju. Nije navedeno kakva je to šteta, jer je nema, niti je može biti.Naime, što god su imena udruženja sličnija, sve će više ljudi misliti da se radi o novosadskom udruženju, jer je mnogo starije. Samo se može dogoditi da lično Zbiljiću zasmeta to što je i ovo udruženje primetno u javnosti. Ono ima svakodnevne akcije i sajt već tri godine, a novosadsko udruženje je formiralo svoj sajt tek nedavno, pa je, na molbu iz Novog Sada, na njegovom sajtu stajao i materijal novosadskog udruženja. Kad me je javno optužio za krađu imena, javno sam mu odgovorio da se obrati Agenciji za privredne registre, jer je ona izvršila registraciju sa sadašnjim imenom, a ona sigurno nema razloga da radi nezakonito. Sve dugo je obična glupost i zabavljanje čitalaca sajta, naročito onih koji govore da Srbi imaju i svoju latinicu. 
Pošto Dragoljub Zbiljić doživljava ovo udruženje kao konkurentsko, i želi da ga diskredituje preko mene, baveći se javno zajedno sa svojim naglo probuđenim saradnicima mojom ličnošću, moram da iznesem pred javnost minimum činjenica na osnovu koji se može zaključiti da li sam dostojan i kompetentan za vršenje uloge predsednika Upravnog odbora ovog Udruženja, i da li je od koristi za ćirilicu postojanje takvog udruženja. 
On javno govori o mojoj krađi imena novosadskog udruženja, ali je sakrio od javnosti da sam duže od jedne decenije krao svoje vreme i novac i davao ga za odbranu ćirilice. Nisam hteo ni sa kime da se takmičim čak i da sam bogat, a kao inženjer koji živi od svog znanja, koji je izbegao iz Hrvatske, i koji se bavi ćirilicom, to ne mogu ni biti. Ali kad sam već javno pozvan na crtu, moram ga javno upitati postoji li ijedan ovovremeni Srbin koji me je u tome nadmašio. Zbiljić jeste utrošio više vremena, jer je napisao deset odličnih i potrebnih knjiga, ali je sa njima ušao u istoriju, pa je time dobio valjanu kompenzaciju.Plus pride što se od prodaje knjiga dobije neka parica. A ja sam samo davao. 
Takođe je potrebno reći ko je ko u odbrani ćirilice. Počinjem skupom u svečanoj sali Filološkog fakulteta u Beogradu 2001. g., na kome sam ja tri puta crveneo od stida. Prvo je Zbiljić u svom referatu samo mene označio dobrotvorom Ćirilice. Onda je prof. Mato Pižurica svoje izlaganje završio rečima: Na kraju, podržavam stav gosp. Nemanje Vidića da je pismo državno pitanje. Tako je glasio naslov mog članka objavljen u Politici 13. juna 2001. g. Zatim je prof. dr Slobodan Turlakov prekrstio ruke na grudima, naklonio se prema meni i rekao: Gospodine, klanjam vam se do zemlje. Tako je počelo, a šta sam radio kasnije ne moram isticati, osim ako se ne ukaže preka potreba. Naime, ako ono što sam radio nije dovoljno primećeno u javnosti, slabo sam radio.Samo bih napomenuo ovo: zovu me prošle godine prijatelji iz više gradova Republike Srpske i javljaju isto: gledali na TV Bijeljina Milu Alečković, koja govori da živi u Parizu, ali je ništa ne može više obradovati nego kad dođe u Republiku Srpsku i pročita iznad regionalnog puta Brod - Banja Luka poruku DOBRO DOŠLI U ZEMLjU ĆIRILICE. Visio je taj moj transparent tri godine, ispod njega su prolazeći svirale kamiondžije, a putnici u putničkim automobilima su se zaustavljali, krstili i fotografisali. Bilo je to i na sarajevskoj TV, ali ne i na državnoj u Banjaluci. Zato je tamo ćirilica pod Dodikom u lošijem položaju nego i u Crnoj Gori. Sada je taj transparent zamenjen boljim - SRPSKA JE SAMO ĆIRILICA. 
Ja sam se od samog početka suštinski razlikovao od Zbiljića po tome što je on uvek zastupao tezu da je opredeljenje za pismo stručno, lingvističko pitanje, a ja sam uvek smatrao da je ono državno (političko) pitanje. Ali to nije ometalo našu saradnju. Baš mene je on citirao po tom mom originalnom opredeljenju u svojoj knjizi Okupacija srpskog jezika latinicom? I baš sam ja platio štampanje te njegove prve knjige o ćirilici. A bogami, ima jedna njegova druga knjiga u kojoj me je pomenuo 28 puta. I pored te suštinske razlike u našem gledanju na pitanje odbrane ćirilice, podržavao sam ga sve do prošlogodišnjeg održavanja okruglog stola u Banja Luci s temom Jezik i pismo u Republici Srpskoj. Upravo sam ja ispred beogradskog udruženja napisao dopis Akademiji nauka i umetnosti Republike Srpske, koga je on lektorisao, a u kojem sam rekao da je samo njegov rad pravi, jer poziva na mobilizaciju da se spasava ćirilica, dok je ostalih šest radova kao ono selo gori, a baba se češlja. Kao nestručnjak napisao sam najbolji prikaz neke njegove knjige, čak toliko dobar da ga je objavio časopis Školski čas srpskog jezika i književnosti, i to na 14 stranica (bez skraćivanja). Taj prikaz objavio je i časopis Instituta za političke studije. Zar to nije dosta od jednog inženjera kome niko ne osporava argumentaciju, nego se samo zna reći da je nestručnjak? 
Sjedinjenje naših udruženja predviđeno od strane Zbiljića nije moguće već i zbog navedenih sasvim različitih pristupa odbrani pisma. On bi da ćirilicu brani na stručnom polju, a ja sam okrenut narodu, s namerom da mu stalno ukazujem na dve glavne činjenice: prvo, da je srpska samo ćirilica, i drugo, da ona propada zato što nenarodna vlast sprovodi neobjavljeni državni program latinizacije Srba. 
Zbiljić je utrošio gotovo jednu deceniju u pisanje knjiga i održavanje simpozijuma o ćirilici, nadajući se da će privoleti lingviste da se vrate jednoazbučju. Možda će njegove odlične knjige dati ploda kasnije, kada pomru lingvisti koji su formirani u srbohrvatstvu, ali je trebao razumeti da sa njima ne može biti uspeha. U početku je u udruženju bio i prof. Pižurica, koji je rekao da rat za ćirilicu ne možemo dobiti ako ga prvo ne dobijemo u lingvističkom esnafu. On je morao otići iz udruženja jer se zalagao za nemoguće očuvanje ćirilice u dvoazbučju. Pa kad se Pižurica vratio u svoje dvoazbučno esnafsko gnezdo, to je trebalo da bude dovoljna opomena Zbiljiću da ne gubi vreme u nemogućem preobraćanju lingvista brozista. Ali on je i posle toga veličao Pižuricu, pa je čak i stavljao njegove velike fotografije u svoje knjige. Išao je dotle da ga je na jednom sastanku u Matici srpskoj zvao i svetim Matom. Ali sveti Mato je posle toga napisao u srpskom pravopisu da je standardno pismo srpskog jezika i latinica, pa je Zbiljiću jedina nada u struci ostao prof. Miloš Kovačević. Zato je on recenzent zadnje njegove knjige. Ali u Kovačevića se uzda i vođa Pokreta za srbistiku prof. Petar Milosavljević, koji sa svojim sledbenicima širi veoma opasnu neistinu da je srpska i ova latinica, koja je opštenarodno i službeno pismo u susednoj državi Hrvatskoj. 
Vidimo da Zbiljić na sajtu Vidovdan svojim uspehom smatra to što je Kovačević javno rekao da latinica jeste pismo srpskog jezika, ali je srpsko pismo samo ćirilica. Prvi deo tvrdnje proizilazi iz stava prof. Radmila Marojevića da je pismo onoga čiji je jezik, a pošto se u hrvatskoj govori preimenovanom varijantom srpskog jezika, ispada da je i latinica pismo srpskog jezika. Drugi deo tvrdnje, da je samo ćirilica srpsko pismo, proizilazi iz činjenice da su ga pravoslavni Srbi baštinili hiljadu godina. Dakle, naši profesori se bave Hrvatima, dok srpsko pismo u srpskim zemljama propada. 
Evo još činjenica o prof. Kovačeviću, poslednjoj uzdanici Dragoljuba Zbiljića. Predsedavao je jednim skupom Ćirilice Novi Sad u Matici srpskoj. Pitao sam ga sa govornice da li je on napisao knjižicu Srpski jezik i srpski jezici. Posle dobijanja potvrdnog odgovora pitao sam ga da li u toj knjižici postoje četiri aksioma, a četvrti je da srpski jezik ima dva pisma. Kad sam ponovo dobio potvrdan odgovor rekao sam mu pred punom salom da je time načinio veću štetu ćirilici, nego što su joj učinili svi njeni neprijatelji zajedno, ali je sreća u tome što je štampana samo u 300 primeraka, a ni to nije prodato. 
Na istom tom skupu Kovačević je imao svoj rad o tome kako još ponegde u svetu ima dvoazbučja. Valjda da bi opravdao postojanje dvoazbučja u srpskom jeziku. A došao je na skup pred Srbe koji pate zbog zamiranja srpskog pisma. Reče da ima dvoazbučja u korejskom i japanskom jeziku. Naveo je još jedan slučaj dvoazbučja, ali se nesećam gde. Zvao sam ambasade Koreje i Japana, ali sam odgovor dobio tek od nekog Japanca koji ima umetničko ime Bogdan, a radi na beogradskom Filozofskom ili na Filološkom fakultetu. Rekao je da u korejskom jeziku ima jedno pismo, a u japanskom čak tri. Međutim, to nisu pisma koja se isključuju, kao kod Srba, nego se nadopunjuju u istom tekstu 
Kovačević je na tom skupu izviždan. Ne sumnjam u Zbiljićeve tvrdnje da je Kovačević veliki znalac jezika, jer da nije kako bi mogao biti univerzitetski profesor, ali opredeljenje za pismo nije nikakva struka, nego je to stvar imanja ili neimanja nacionalnog i istorijskog osećanja. Uostalom, neka me demantuje Zbiljić ili bilo ko drugi navodom da je Kovačević bilo kada preko medija govorio o nestajanju ćirilice i o potrebi da je čuvamo. A ne daj Bože da je on, ili bilo koji drugi stručnjak za jezik, ustao protiv neustavnog pravopisa Matice srpske, čijom je odredbom da je i latinica standardno srpsko pismo pečatirana smrtna presuda ćirilici. 
Pre dolaska Kovačevića na Beogradski univerzitet prof. Mihajlo Šćepanović je dao izjavu za Pravdu, a naslov je bio TREBAMO SE ŽRTVOVATI ZA ĆIRILICU. Odmah sam mu odgovorio svojim člankom u istim novinama, i napisao da profesor nije rekao da li se trebamo žrtvovati čuvajući je u jednoazbučju, ili u dvoazbučju. Jer, ako bismo je čuvali u jednoazbučju žrtvovanje je nepotrebno, a u slučaju dvoazbučja ono je uzaludno. 
Danas imamo i žalosnu i komičnu situaciju sa odbranom ćirilice. Brane je na tribini UKS Miloš Kovačević, Mihajlo Šćepanović i, verovali ili ne, Petar Milosavljević. Podsećam da je Milosavljević prošle godine na sajtu Vidovdan javno ukorio Beogradski univerzitet zbog nedavanja adekvatnog značaja latinici. On je latinici davao veliki podsticaj tokom čitave svoje karijere, pa i time što je bio urednik časopisa Polja, latiničkog od svog nastanka (oko 1954. g.) do danas. Tek kad je ostario štampao je ćirilicom svoja sabrana dela, svestan da će doći čas kad će on njome biti obeležen za večnost. 
Kada sam prošlog proleća dao intervju Pravdi, imenujući vlast, SANU i Maticu srpsku glavnim krivcima za slom ćirilice, sutradan je neko iz nekog komiteta digao uzbunu i naredio uredniku da struka svojom rečju umiri javnost. I pojaviše se narednog dana na stranicama Pravde Milosavljević i Šćepanović. Nisu me pominjali, jer sam ja beznačajno mali u velikoj nauci o pismu, nego su me posredno demantovali rekavši da je po Ustavu i latinica u službenoj upotrebi. Evo šta piše u čalnu 10. Ustava, pa neka javnost vidi čime se profesori služe u odbrani latinice, pisma pokojnog srpskohrvatskog jezika (Vasilije Kleftakis): 
U Republici Srbiji u službenoj upotrebi su srpski jezik i ćiriličko pismo. 
Službena upotreba drugih jezika i pisama uređuje se zakonom, na osnovu Ustava. 
Pošto je po Zbiljiću opredeljenje za pismo stručno pitanje, on zavisi od institucionalnih lingvista, a ovo udruženje ne zavisi. Ono baš hoće da pravi incidente i stavlja lingviste na stub srama, i to ne zbog onoga što su radili u vreme voljenog druga Tita, nego zato što su sa njime u dosluhu i danas. Evo, i ovom prilikom im javno kažem da su stručni u odbrani ćirilice u onoj meri u kojoj je ona danas zastupljena u javnoj upotrebi 
Neka Zbiljić pročita moje radove Lingvisti održali opelo ćirilici i Srpska latinica u pravopisu znači propast ćirilice, koji su na sajtu cirilica-beograd.rs, a neće da ih objavi Vidovdan i NSPM, pa da vidimo šta može da ospori. A u njima će videti da ja uopšte ne spominjem Vuka, koga uopšte ne cenim. Ja idem unazad samo do 1940. g. kada su Belić i Žeželj objavili gramatiku u kojoj je pisalo da se Srbi služe svojom ćirilicom, a Hrvati i Slovenci svojom latinicom. I svaki srpski seljak je tada znao koje je srpsko pismo, pa mu to nisu ni morali tumačiti naučnici. Ali danas mladi Srbi već mogu doktorirati na tu temu, a biće to, izgleda, veliko naučno polje i za buduće Srbe ako se ne izgubi ćirilica i sa njome srpsko ime. Ili još bolje rečeno, idem unazad samo do 2006. g. jer je tada srpski narod na referendumu za Ustav rešio pitanje jezika i pisma. I dok Zbiljić sada počinje da javno hvali i samog Milosavljevića, pa čak veruje da je sa njime moguć i neki sporazum, ja to razumem kao jalovo akademisanje i ne zanimaju me Vuk, Milosavljević, Pižurica, Klajn, Kovačević, i drugi. Sve je to ceđenje vode iz suve drenovine, kojom se odvlači pažnja od današnjih glavnih tokova latinizacije Srba. 
Petru Milosavljeviću i drugima koji održavaju aktuelnom priču o Vukovom autorstvu ove hrvatske latinice posle donošenja Ustava Srbije u kome je zapisana narodna volja da svoj jezik naziva srpskim, umesto srpskohrvatskim - što su mu ranije nametnuli jezički stručnjaci, poručujem da zamajavaju narod kako bi sakrili svoju odgovornost i odgovornost vlasti za nesprovođenje ustavne odredbe o jeziku i pismu. 
Zbiljić je godinama komandovao ćiriličkom vojskom, a rat je izgubljen već i time što nije osvojena glavna tvrđava ćirilice u vidu srpskog pravopisa. Odnosno, u njoj nije samo ćirilička posada. Naprotiv, srpski pravopis je postao glavna tvrđava hrvatske latinice u Srbiji. Rat je izgubljen zato što je vođen na stručnom lingvističkom polju, umesto na političkom polju. Pod ovakvom nenarodnom vlašću možda bi bio izgubljen i da je izabrana ova druga strategija, ali njegova strategija je unapred bila osuđena na neuspeh, i ja sam ga na to upozoravao. Bio sam i protiv održavanja mnogih simpozijuma o ćirilici. Jer, čuli su zidovi u Matici srpskoj žalopojke onih koji pate zbog ćirilice, kao i glasove i onih sa zvanjima, titulama i položajima kojima je do nje stalo koliko i do lanjskog snega, i opet ništa. Svi mediji su to ili potpuno ignorisali, ili su, kao Politika, imali naslove Računari će dokusuriti ćirilicu. Ali ja ni u takvim uslovima nisam napuštao Ćirilicu. Nisam pisao knjige, nego sam se samostalno, sve o svom trošku, obraćao narodu porukama na plakatima. I nije bilo nikakavih trvenja sa Zbiljićem. Naprotiv, zajedno smo napisali jedan odličan pamflet, koji je o mom trošku štampan u desetinu hiljada primeraka. Samo za jedno veče, na nekoj tribini na Mašinskom fakultetu u Beogradu razdelio sam više od hiljadu primeraka. 
Zbiljić iznosi vrlo neozbiljan predlog sjedinjenja udruženja. Adresa sjedinjenog udruženja bila bi njegov stan. Dva beogradska udruženja, od kojih jedno nije ni registrovano pa se ne može ni sjedinjavati, izgubila bi ime i dobila naziv Ogranak A i Ogranak B. Zbiljić piše da se za takav model opredelio po uzoru na nacionalne institucije SANU i Maticu srpsku. A ko bi mogao biti na čelu tog nacionalnog udruženja za odbranu ćirilice u njegovom stanu, ako ne on. U udruženju Ćirilica Novi Sad on je 11 godina bio predsednik Izvršnog odbora i imao svu vlast, a posle nedavne obavezne preregistarcije udruženja svu vlast je preneo na predsednika skupštine umesto na predsednika Upravnog odbora. Onda je članstvo njemu poverilo funkciju predsednika Skupštine. Ne bih ja to ni spominjao, neka njegovo udruženje radi kako zna i ume, nego kad predlaže sjedinjenje, udruženje B bi zavisilo od njega (rekosmo, udruženje A nije registrovano pa se ne bi sjedinjavalo i ne bi imalo problema). Jer ako rad udruženja B ne zavisi od nacionalnog udruženja kojim upravlja Zbiljić, čemu sjedinjavanje? 
U ovom udruženju se smatra da niko ne treba da poziva narod pod jednu ćiriličku zastavu, bez obzira na to da li je kriv ili nije. Pozivanje pod jednu zastavu nije ni potrebno, jer ćirilicu nije napao neki neprijatelj spolja. Ona se mora braniti kao opštenarodno dobro, i to istovremeno na svakoj stopi srpske zemlje po principu svaki svoga ubijte subašu. Odnosno, svugde prozivati političare zbog njihove izdaje naroda izdajom ćirilice. Zato, daj Bože da u svakom mestu bude udruženje. Gde god se ono osnuje biće sestra ovog udruženja ako to želi, a nikako kćerka. A cilj i parola su krajnje jasni: SRPSKA JE SAMO ĆIRILICA. 
Glavna korist po ćirilicu nije proizašla iz Zbiljićevog uticaja na lingviste, nego iz manifestacija koja je sprovodio na ulicama. Tako smo zajedno ispisivali na beogradskom asfaltu NE GAZI ĆIRILICU. Tek tako je narod čuo da postoji problem pisma, što je ohrabrilo počivšeg mr Branislava Brborića, zaposlenog u Ministarstvu kulture, da zajedno sa udruženjem Ćirilica Novi Sad izradi predlog novog Zakona o službenoj upotrebi jezika i pisma. Imao je Zbiljić i uticaj na sadašnju odličnu ustavnu odredbu o jeziku i pismu, a kad se, povodom toga, obraćao vlastima mr Branislav Brborić pozivao se na volju naroda. Taj narod je bio oličen baš u članstvu udruženja Ćirilica Novi Sad, i to su bili Zbiljićevi zvezdani trenuci. Ja sam i tada, potpuno nezavisno od Zbiljića, provodio razne manifestacije usmerene na narodne mase, a ne na lingviste. I to isključivo o svom trošku. 
Da pomenem samo da su štampane u 200.000 primeraka nalepnice sa porukom ĐIRILICA NE ODRECIMO SE NAJSRPSKIJEG. Ili, 2005. g. u vreme održavanja Beogradskog sajma knjiga na pešačkim mostovima iznad autoputa visila su tri velika transparenta sa porukom DOBRO DOŠLI U ZEMLjU ĆIRILICE. Onda je nekoliko puta na stadionu Crvene zvezde pokazan moj transparent dugačak 15 metara sa porukom SRBIJA = ĆIRILICA. Beogradski grafiti svedoče da su Partizanovi navijači napustili latinicu i prigrlili ćirilicu. Živim u uverenju da sam ja tome doprineo i da je to najveća pobeda ćirilice posle one u Ustavu Srbije, jer su naviajči mladi ljudi. To je i dokaz da još nije sve izgubljeno - da nisu latiničari jaki, nego smo mi slabi. 
Pa da li je moguće da mene Zbiljić i drugi optužuju za neko liderstvo i takmičenje sa njime, ako sam istovremeno plaćao štampanje njegovih knjiga i sprovodio one akcije za koje sam smatrao da su stotinu puta korisnije od dodvoravanja moćnim institucionalnim lingvistima brozistima. Voleo bih da čitaoci razumeju da moji i Zbiljićevi planovi nikada nisu bili suprotstavljeni, nego su se ostvarivali paralelno, na korist ćirilice. Pa i kad je osnovano ovo udruženje Zbiljić je na moju inicijativu pristao na saradnju. Tako smo zajedno sa trećim udruženjem Srpska ćirilica, koje sada nije registrovano, potpisali otvoreno pismo Draganu Đilasu zbog latiničenja prestonice. Potpisali smo zajedno dopis kojeg sam poslao Miloradu Dodiku. Dok novosadsko udruženje nije imalo sajt, ovo udruženje mu je omogućilo da na njegovom sajtu predočava javnosti svoje dokumente i aktivnosti. Naša udruženja su zajedno sa UKS potpisala predlog novog zakona o službenoj upotrebi jezika i pisma. Ali se dogodilo da su predstavnici ovog udruženja doneli Zbiljiću na potpis taj predlog zakona, on ga potpisao, a pre nego što su se oni vratili u Beograd stigao je e-poštom njegov aber da povlači svoj potpis. Zato što je toliko nepredvidljiv nije lako sa njime sarađivati, a kamoli da se sjedinjuju udruženja. 
Razliku između rada ovog i novosadskog udruženja lako je videti i iz Zbiljićevog poziva Odboru za standardizaciju srpskog jezika preko sajta Vidovdan. On poziva Odbor da se reorganizuje, što je tražio još 2007. g. a još nije se ostvarilo, jer se danas javilo neko divlje udruženje iz Beograda, koje je mnogo opasnije od njegovog. Istina je da je u organizaciji ovog udruženja u toku akcija potpisivanja peticije sa zahtevom da se povuče iz upotrebe neustavni pravopis Matice srpske iz srpskog školstva i celokupnog vaspitno-obrazovnog procesa, da se smene sa svojih funkcija glavni redaktor tog pravopisa prof. Mato Pižurica i glavni recenzent akademik Ivan Klajn, da se ukine Odbor za standardizaciju srpskog jezika jer ga nisu osnovali ni država Srbija ni srpske nacionalne institucije (postoji čak 14 osnivača), pa se ne zna ko je odgovoran, da taj odbor zameni državna komisija, da SANU prestane sa izradom Rečnika srpskohrvatskog književnog i narodnog jezika i da počne da izrađuje Rečnik srpskog književnog i narodnog jezika. 
Pošto je ovde pomenuta peticija kojom se traži smena glavnih ljudi koji su neustavnim pravopisom omogućili brisanje i poslednjih tragova ćirilice, korisno je da javnost sazna da oni imaju sasvim oprečna gledanja na pitanje pisma danas, što ću iskoristiti da još jednom dokažem da kod opredeljenja za pismo nema nikakve struke, nego se ljudi sa titulama u tome ponašaju krajnje neozbiljno. 
Prof. Mato Pižurica, glavni redaktor aktuelnog pravopisa, učvršćuje u Srbiji hrvatsku latinicu srpskim pravopisima Matice srpske još od 1993. g. kada se jezik, političkom voljom komunista, a pokornošću lingvista, zvao srpskohrvatskim imenom. U pravopisu iz 2001. g. još je bilo isto ime jezika, a latinica se još bolje ugnezdila. A onda stiže velika dilema 2006. g. kad se narod na referendumu za Ustav opredelio za srpski jezik i njegovu ćirilicu. Na jednoj strani imao je ustavnu obavezu da pravopis uskladi sa zakonom, a na drugoj javno opominjanje Nenada Čanka da se mora menjati Ustav, jer nije pravopisan. Čekao je čekao je, i ćutao je ćutao, i to pet godina, sve dok Ustav prvo nisu prekršili političari uvođenjem latinice u srpski jezi Statutom Vojvodine i Zakonom o službenoj upotrebi jezika i pisma. Pa je onda prelomio u korist vojvođanskog separatizma i bio nagrađen od tamošnje vlasti. Pa kad nije zaštitio ćirilicu na najbolji način pravopisom, nego je njime, odredbom da je i latinica standardno pismo srpskog jezika, sasekao korene žile ćiriličkog stabla, ponudio se da u ulozi pravnika inovira Zakon o službenoj upotrebi jezika i pisma, odnosno da se to stablo stalno čuva od rušenja. A to čini jer on kao stručnjak zna da je bogatstvo imati dva pisma, i da se može sačuvati ćirilica uz latinicu. U javnosti brani kršenje Ustava veoma raznovrsno: jednom zbog dubrovačke književnosti, drugi put zbog latiničkih simbola u fizici, hemiji i matematici, treći put kaže da je dvoazbučje naša sudbina, četvrto je napisao u pravopisu - da je nama latinica ostala iz srpskohrvatskog jezičkog zajedništva i sl. 
Akademik Ivan Klajn misli suprotno od Pižurice: da dvoazbučje nije bogatstvo nego balast, da je ćirilica u Srba režimsko pismo (znači pod moranje), da se ćirilica ne može odupreti latinici, da će se i Srbima dogoditi jednoazbučje, ali u latinici. 
Kad je Ivica Dačić mogao smeniti Sretena Ugričića, zar za dvojicu pomenutih lingvista nema više razloga za smenu? Ali to se neće desiti jer je on sa njima na istom poslu. On je nezakonitim i neustavnim odlukama uveo hrvatsku abecedu na ulice srpskih gradova porukom PEŠAĆKI JE ZAKON, na registarske tablice nepotrebno uveo i hrvatska slova sa kvačicama, onemogućio je građanima zakonsko i ustavno pravo da lične isprave dobiju na srpskoj ćirilici. Tek posle nekoliko meseci maltretiranja mogu se dobiti isprave na kojima je ćirilicom ispisano samo ime i prezime. Po ustavu i zakonu bi bilo ovo: uz srpski jezik sve na ćirilici 
A da li se radi o slučajnom propustu ministra unutrašnjih dela? Nikako, jer je predsednica skupštine Srbije, inače uzdanica ministrove stranke, posle usvajanja neustavnih Statuta Vojvodine i Zakona o službenoj upotrebi jezika i pisma rekla u kameru RTS da je ona za oba pisma. Tj., poručila je da se može kršiti ustavna odredba o jeziku i pismu. Zato, narode, nagradi na izborima Dačićevu stranku po zasluzi, a ne zaboravi ni ostale iz sadašnje vlasti. 
Pa zar ne vidiš Zbiljiću ko daje krila lingvistima brozistima, i ko pomaže hrvatsku latinicu, pa Klajn zaključuje da joj se ćirilica ne može odupreti. Opisana pomoć latinici veća je od pomoći ćirilici naših udruženja za njenu zaštitu makar hiljadu puta. 
Mani se, Zbiljiću, Vuka, Milosavljevića, Kovačevića i ostalih sličnih, nego se pridruži da ovu srpsku bedu i sramotu iznosimo u javnost koliko nam se dozvoli. A pridružiću se i ja tebi kad pozoveš. 
