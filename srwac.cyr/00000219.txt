Na današnji dan 1815. godine u Takovu je doneta odluka o podizanju Drugog srpskog ustanka, koji je utro put konačnom oslobođenju Srbije od viševekovne turske vlasti i uspostavljanju nezavisne moderne države.
Drugi srpski ustanak podignut je nakon sloma Prvog srpskog ustanka 1813. godine, čija devetogodišnja borba nakon početnih uspeha nije dovela do oslobođenja od Turaka, i posle neuspešne Hadži-prodanove bune 1814. godine. Iako su Srbi pretrpeli dva poraza u navedenim pokušajima, ispunila se slutnja Turaka izrečena u narodnoj pesmi Boj na Mišaru udovici Kulina kapetana od strane gavranova: ' Rani sina pak šalji na vojsku, Srbija se umirit ' ne može.
I Srbi se nisu umirili, jer se narod našao u lošem položaju, pošto su Turci pojačali zulum kao znak odmazde za propale bune, već su 1815. godine u Takovu podigli novi ustanak, ovoga puta pod vođstvom vojvode iz Prvog ustanka, obor-kneza Miloša Obrenovića, budući da je stari vožd Karađorđe bio u izgnanstvu. Odluka o podizanju bune doneta je na saboru narodnih starešina i knezova 23. aprila 1815. godine.
Miloš je bio najznačajnija i najviđenija ličnost Beogradskog pašaluka nakon propasti Prvog srpskog ustanka. Za razliku od Karađorđeve borbe, Miloš je izvojevao manje vojničkih na bojnom polju, a znatno više diplomatskih i političkih, i postigao konkretnije i značajnije rezultate, jer su tome išle na ruku međunarodne prilike, pre svega poraz Napoleona, a samim tim i jači angažman Rusije na Balkanu. Najveći bojevi bili su kod Paleža, Valjeva, Dublja i Ljubića.
Već u oktobru 1815. godine Miloš je zaključio usmeni dogovor sa Marašli Ali-pašom, koji je predstavljao osnovu za sticanje i proširenje povlastica i polaznu tačku u daljim nastojanjima za konačno oslobođenje. Srbi su dobili samoupravu, koja je omogućavala društveno-ekonomski i politički razvoj.
Samouprava je potvrđena od strane samog sultana u narednim decenijama, čuvenim hatišerifima 1830. i 1833. godine, Srbija je definitivno stekla autonomiju, postala kneževina sa naslednim vladarom, i imala sopstveno unutrašnje uređenje. Time je konačno krenula nepovratnim putem konačnog oslobođenja i sticanja nezavisnosti, što je i ostvareno 1878. godine na Berlinskom kongresu. Drugi srpski ustanak predstavlja jedan od temelja za obnavljanje srpske državnosti i stvaranje moderne države. Miloš Obrenović apsolutistički vladao, sa prekidom od 1839. do 1858. godine, surovo se obračunavajući sa protivnicima, a njegovi potomci i srodnici bili su na čelu Srbije sve do 1903. i majskog prevrata u kome su ubijeni kralj Aleksandar i kraljica Draga.
mile 23. Apr 2013.10:26 h
E, dragi moji prijatelji i šta se promenilo od tada do danas? Ništa. Dali dizati novi ustanak i protiv koga? Niko ne zna.Kakva nam je budućnost? Mračna, mučenička.Jesmo li to zaslužili? Valje nismo.Hiljadu pitanja nigde odgovora. Pouka; use i u svoje kljuse.Polako ali sigurno, samo srednji put je put spasenja
