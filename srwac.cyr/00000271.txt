Završena druga faza rekonstrukcije kriveljske flotacije
Rade dve nove linije
Prve provere pokazuju veoma dobre rezultate novih hidrociklonskih baterija i golim okom je vidljivo da mašine mnogo bolje odvajaju finiji od krupnog materijala kaže Ljubodrag Bošković, rukovodilac projekta. Već urađeno 60 odsto poslova rekonstrukcije po čijem završetku će se kriveljska flotacija tehnološki visoko kotirati. Januara prerađeno rekordnih 870.000 tona rude i dobijeno blizu 13.000 tona koncentrata sa 2.179 tona bakra u njemu ističe Saša Milić, novi upravnik flotacije VELIKI KRIVELj. Ovih dana svih šest mlinova tutnji u kriveljskoj flotaciji, demontiraju se stare linije, montiraju i testiraju nove. Projekat rekonstrukcije ovog pogona Rudnika bakra Bor, u koju Basen ulaže 25 miliona evra sopstvenih sredstava, odvija se samo uz neminovne zastoje i može se reći da dobro ide na oba fronta. Pre desetak dana završena je linija osnovnog flotiranja za rudu iz prva dva mlina (prva sekcija) sa šest ogromnih flotacionih mašina zapremine 100 kubika i, sedmim, kondicionerom od 130 kubika. Pre njih postavljena je linija za prvo prečišćavanje. Proizvodnja beleži dobre rezultate iako se odvija u uslovima koji je često remete. Prema rečima novog upravnika Saše Milića u januaru je prerađeno rekordnih 870.000 tona rude. - Ova druga faza rekonstrukcije, koja podrazumeva osnovno flotiranje rude sa prve sekcije i njeno hidrocikloniranje, završena je 23. janura kaže Ljubodrag Bošković, rukovodilac projekta, pritom objašnjavajući šta je sve, gde i čime zamenjeno. Od ukupno pet faza ovog poduhvata, u toku je treća i može se reći da smo kroz ove dve linije i cevovode, pumpne i kompresorsku stanicu, odnosno celokupnu infastrukturu, dosad obavili 60 odsto posla. Tehnološki parametri novih linija za osnovno flotiranje i prvo prečišćavanje još se proveravaju i prvi rezultati su veoma dobri, ali još ima mesta za korekcije. To će bolje sagledati kolege tehnolozi, međutim već i golim okom je vidljivo da mašine daju mnogo bolji preliv, hidrociklonske baterije mnogo bolje odvajaju finiji od krupnog materijala.
Napredovanje u trećoj fazi
Što se tiče napredovanja u trećoj fazi, već je obavljena demontaža starih i montaža novih čeličnih potkonstrukcija i u toku je instalacija rezervoara od 40 kubika. Oni će služiti za drugo, treće i kontrolno prečišćavanje. Instalisane su i pumpe za prepumpavanje koncentrata drugog prečišćavanja u treće i koncentrata kontrolnog prečišćavanja u domeljavanje. Instalaciju rezervoara obavlja Meco Minerals, a RBB ga prati izradom infrastrukture. Plan je da početkom marta startuje i ova faza. Objašnjavajući zašto je došlo do malih pomeranja rokova u ovom obimnom i komplikovanom poslu, Bošković kaže: Došlo je zbog našeg insistiranja da projektanti naknadno provere statiku, nosivost svih betonskih konstrukcija u podrumu gde smo, sigurnosti radi, bili prinuđeni da obavimo dodatna ojačavanja. Međutim, ovim smo umnogome predupredili eventualne probleme u daljim poslovima. Naš sagovornik najavljuje i pristizanje novog krana nosivosti 16 tona za halu flotiranja koji je, takođe, uslov za obavljanje četvrte i pete faze rekonstrukcije jer se njegovim postavljanjem rezervoari više ne bi ubacivali kroz krov flotacije. U toku je i izbor izvođača radova za ojačanje i produženje kranske staze kaže Bošković. Ideja je da stazu izvedemo van hale flotacije kako bismo, kad se hala napuni mašinama, imali plato za servisiranje, utovar-istovar opreme i rezervnih delova. Podsetimo da je cilj kompletne rekonstrukcije ovog pogona RBB-a popravljanje kvaliteta krajnjeg proizvoda flotacije kako bi se nova topionica snabdevala odgovarajućim koncentratom, zamenile stare mašine i automatizovao proces flotiranja. Time bi se umanjila ljudska greška, a zamenom mašina povećalo vremensko iskorišćenje i kvalitet koncentrata, što je i više bakra. Povećava se i količina rude koja će ovde moći da se prerađuje. Već sada svaka od mlinskih sekcija prerađuje 450 tona na sat, što je stotinak tona više nego u najboljem periodu njenog rada. Godišnja prerada će sa preko osam miliona tona otići na 10,5 do 11 miliona tona rude sa kriveljskog kopa.
Kompjuteri zavrću ventile
Cilj je da se ovde godišnje prerađuje i 5,5 miliona tona rude iz Cerova. To će biti posebna linija, flotacija u flotaciji, zato što je sastav te rude drugačiji od kriveljske, a računari kojima će se automatski pratiti flotiranje, kalibrišu se na ulazu u mlinske sekcije koje se hrane rudom sa kriveljskog kopa. To bi vodilo do ulaznih parametara na osnovu kojih računar ne bi mogao dobro da profiliše kompletan proces. Promene na planu automatizacije kriveljske flotacije uočili smo i na komandnom pultu gde je već instalisana nova linija monitora tako da kad sve bude gotovo više neće biti ručnog podešavanja tipa okreni ventil dva kruga, već će se sve regulisati meračima protoka, automatskim ventilima, doziranjem i kontrolom reagenasa, kreča Osnovno flotiranje pratiće se posebnim sistemom kamera koje će snimati penu, mehure u peni, a računar će određivati parametre za doziranje reagenasa i svega ostalog što je potrebno da bi se maksimalno povećalo iskorišćenje bakra. Nakon rekonstrukcije kriveljska flotacija će se tehnološki visoko kotirati ne samo u Evropi.
Rekordni januar
I dok floteri uče kako da rade sa novom opremom, proizvodni rezultati u prvom ovogodišnjem mesecu su za pohvalu. Novi upravnik Saša Milić zadovoljno kaže: - Janura smo preradili 870.000 tona rude, što tokom prošle godine nije postignuto ni u jednom mesecu (najviše u martu: 853.000 tona). Dali smo blizu 13.000 tona koncentrata sa 2.179 tona bakra. Iskorišćenja su bila prema planu, kao i iskorišćenja agregata. Prerada rude povećana je na projektovanih 450 tona na sat po sekciji što ranije nije bilo, iz ovih i onih razloga, pa smo tako i došli do ovih 870.000 tona. Istina, rekonstrukcija malo otežava uslove za proizvodnju, ali i u takvim okolnostima nastojimo da imamo što manje zastoja, a što više bakra. Cilj flotera u februaru je prerada 770.000 tona rude sa kriveljskog kopa, 190.000 tona iz Cerova i dobijanje 1.900 tona bakra u koncentratu iz oba rudnika. Ovih desetak februarskih dana dobro su radili i za koji dan će, prema proceni upravnika, već biti u plusu.
