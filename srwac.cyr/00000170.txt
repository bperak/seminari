Bila bi politička greška da se od Srbije priznavanje Kosova zahteva u ovom trenutku. Ali moraće da reši taj problem da bi postala punopravna članica Evropske unije
Nasuprot pesimističnim uverenjima i trenutnim željama većine biračkog tela u Evropskoj uniji, koje se nakon nekoliko ekonomskih slomova i brojnih socijalnih problema sve više zatvara prema ideji daljeg proširenja Unije, uticajni politikolog Kristijan Leken veruje da će zemlje Zapadnog Balkana nastaviti proces pridruživanja. Direktor Centra za istraživanje međunarodnih odnosa u Parizu i predavač na nekoliko evropskih univerziteta kaže za NIN da o tome postoji politička saglasnost u Briselu. Okretanje EU unutrašnjim problemima prouzrokuje delimičan gubitak interesovanja za proširenje. Problem nije u principima nego u uslovima. Zapadni Balkan jeste sledeći korak u pridruživanju, ali je pitanje koliko će vremena za to biti potrebno.
Da li su iskustva sa Bugarskom i Rumunijom povećala kriterijume u zahtevima prema Srbiji?
Kriterijumi će biti viši, iako to može da izgleda nefer i neće se smanjivati. Zato smatram da ljudima treba reći da Srbija neće postati članica sutra. Mada sa druge strane razumem da čekanje psihološki loše utiče na ljude i da je otvaranje pregovora važno za Srbiju.
U junu?
Mislim da na to pitanje ne mogu da odgovore ni političari. Ako problem koji Srbija ima sa Kosovom, i koji je izdvaja od drugih zemalja regiona, bude rešen, ako se pre leta postigne dogovor i dođe do normalizacije odnosa, koja ne znači priznavanje Kosova - a to može biti jedna tehnička stvar s kojom će se početi - moguće je da će pregovori početi negde u junu.
Ali, na kraju pregovora, budući da su naši susedi priznali Kosovo, može li Srbija postati punopravni član ako i sama ne prizna tu nezavisnost?
U poslednjim izveštajima Evropske komisije Srbiji se zamera loša reforma pravosuđa, položaj LGBT populacije i drugo. O tim temama u razgovorima sa Briselom nema ni reči već duže vreme, dok je Kosovo čini se jedini problem koji Srbija ima. Nije li olak odnos prema drugim problemima pomalo poražavajući za institucije EU?
Ne bih rekao da se u tim drugim stvarima ništa ne dešava. Mnogo ljudi je angažovano na procesu pridruživanja i ne rade svi oni samo na pitanju Kosova. Oni rešavaju i probleme u pravosuđu, poljoprivredi, sporne privatizacije Ali, proces pridruživanja Srbije jeste specifičan po pitanju Kosova i po tome što se od Beograda očekuje normalizacija odnosa, koja takođe zavisi i od Prištine.
Kako će EU prevazići ekonomsku krizu?
Ne mogu da kažem da je kriza iza nas, ali je situacija svakako manje dramatična danas nego što je bila pre dve godine. Zajednička valuta 17 od 27 članica EU ne stoji loše ako posmatrate njen kurs ili ako se zna da sve više postaje rezervna valuta u centralnim bankama Kine, Brazila, Indije. Problem je što smo odlučili da imamo monetarnu uniju bez ekonomske unije. I otkrili smo da to ne može da funkcioniše. To je ključna lekcija koju su Evropljani dobili iz 2008. godine - hitno treba da radimo više na približavanju ekonomskog aspekta Unije, koji bi se konkretnije odnosio na fiskalnu politiku i politiku oporezivanja. Naravno, drugo pitanje je što razumevanja dobre fiskalne politike nisu ista kod Nemaca i Francuza. Ali moj utisak je da se većina članica evrozone sada slaže da je potrebna izvesna kontrola nad javnim finansijama kako bi se postigao novi rast. Ako odlučite da budete restriktivni kod javnog deficita, to podrazumeva politiku štednje, a ona podrazumeva socijalne troškove. Upravljanje tim socijalnim troškovima je posebno problem u jugoistočnoj Evropi. Ako sprovodite politiku štednje, dajete prostor pokretima i partijama koji se tome protive i upravo to se dešava u nekoliko zemalja na jugu.
Građani nekih članica EU dominatno veruju da briselska birokratija odlučuje nezavisno od njihovog glasa, pa su sve manje zainteresovani za taj prenos nadležnosti?
Briselska politika i njeni principi se kreiraju u Savetu ministara koji čine članice i sve više u Evropskom parlamentu koji se bira u državama članicama. Tako da je utisak da Brisel odlučuje odvojeno pogrešan. Moć Komisije je moć da predlaže. A odluke se donose u Savetu ministara, Komisiji i sve više u Evropskom parlamentu. S tim, međutim, građani nisu dovoljno upoznati. A političari to nisu dovoljno objasnili, jer je u njihovom interesu da za nepopularne odluke okrive Brisel. To je problem percepcije pre nego realnost, ali za većinu građana u mnogim državama članicama je veoma teško da shvate kako funkcioniše evropski proces donošenja odluka. I to u budućnosti mora da se promeni.
Zbog sve očiglednije dominacije Nemačke u donošenju odluka unutar EU, pojavila su se verovanja da je sada sve očiglednije i da Unija nije stvorena zbog jačanja regiona nego zbog jačanja jedne do dve zemlje.
Jasno je da je Nemačka sada više u poziciji lidera nego što je bila pre 20 godina. To nije samo rezultat ujedinjenja Nemačke, nego i njihovih ekonomskih kapaciteta. Danas je Nemačka prva ekonomija EU i među prvima u svetu sa snažnim industrijskim uslovima i izvoznim potencijalima. Ali ne mislim da Nemačka želi poziciju hegemona, jer ima istorijsko nasleđe koje im pokazuje da dominacija Nemačke, na kraju, uvek stavlja u lošiju poziciju. Istina je, takođe, da nemačko društvo veruje kako je u stanju da se stalno trudi i privređuje i sve su više suprotstavljeni društvima za koja oni, Nemci, misle da se ne trude dovoljno. Evropska solidarnost je veoma teška tema za nemačko društvo. I za političare koji moraju da priznaju da treba da plate za siromašne zemlje.
Da li je Turska sada, sa briljantnim rastom ekonomije, prihvatljivija da postane članica?
Članstvo u EU za Tursku je danas manje bitno nego što je bilo 1995. godine. Lično mislim da Turska neće ući u Evropsku uniju. Ali ne zato što je EU neće pustiti, nego zato što Turska više nije zainteresovana. Veliki rast, dobre trgovinske veze, globalna diplomatija i na kraju, činjenica da tema proširenja nije ista za pripadnike AKP i tradicionalne kemaliste, jer ljudi iz AKP uglavnom dolaze iz Anadolije, iz pozapadnjene elite Istanbula, imaju dobre odnose sa Bliskim istokom, centralnom Azijom, trgovinske veze sa Balkanom, sve to udaljava Tursku od potrebe za članstvom.
Evropa se ne nosi dobro sa sve većim talasima migracije. Lideri su proglasili kraj multikulturalizma, a jasno je da imigranti čine važnu ekonomsku snagu EU.
Potreba za imigracijom je u Evropi objektivna zbog demografskih problema koje ima. Ali je Evropi, takođe, neophodna kvalifikovana radna snaga. Posebno Nemačkoj, koja sada ima proaktivnu politiku privlačenja takvih ljudi. S druge strane, to je problem za Špance čija kvalifikovana snaga odlazi da radi u Nemačku. Ilegalna migracija je, s druge strane, opšta posledica globalizacije. Ali Evropljani ne uviđaju potrebu za imigracijom. Ne prihvataju je, nego od nje strahuju. U Kanadi, na primer, multikulturalizam je ugrađen u sistem. Različite grupe žive zajedno, jednako, ali svaka sa svojim različitostima, lako dobijaju državljanstvo. Velika Britanija da, ali kontinentalna Evropa nema isti pristup, nego ima odnos prihvatanja domaćih običaja od strane migranata. Zato i zajednice migranata toj ideji danas pružaju veći otpor nego pre 30 godina. Tipičan primer su burke u Francuskoj.
Prošli put kada ste boravili u Beogradu kazali ste da svaka država članica mora nešto da da, da bi nešto dobila od Unije. Šta Srbija treba još da da, a šta će dobiti?
U EU građani dobijaju mnogo - slobodu kretanja, strukturne fondove, podršku diplomatiji širom sveta, ali kad imate veliki problem poput ovog koji vaša zemlja ima, teško je videti koristi. Razumljivo je da ljudi budu okrenuti simbolima, a uloga političara je da prikažu drugu stranu. Zamislite da ne postoji problem Kosova u ovom trenutku. Preostali problemi, koji nisu uopšte drugačiji od onih koje imaju druge zemalje kandidati za članstvo, bili bi lakše rešeni.
Samo na štetu ostrva
Kako će referendum u Velikoj Britaniji, ako ga bude, uticati na ostatak EU?
Predlog britanskog premijera je da se referendum organizuje 2015. godine, kada postoji šansa da konzervativna partija više ne bude na vlasti i da laburisti ne budu zainteresovani za to. U britanskom društvu zaista postoji velika debata o koristi od članstva u EU, koja se reflektuje i unutar konzervativne partije, gde imate ljude koji veruju da se u EU mora ostati sa minimalnom umešanošću i to uglavnom u pogledu tržišta i onih koji veruju da se iz nje mora izaći, posebno pod pritiskom UKIP-a (Partije za nezavisnost Velike Britanije, prim. aut.) koja privlači tradicionalne birače konzervativne partije. Na kraju, nisam siguran ni da bi referendum bio negativan. Utiska sam da većina Britanaca želi da ostane u EU sa minimalnim učešćem, ali ako Britanci odluče da istupe problem će biti samo njihov, ne i ostatka Evrope. Troškovi Britanije bi bili ogromni, morali bi da menjaju propise, iznova sklapaju bilateralne trgovinske sporazume sa svakom članicom EU. Zvuči paradoksalno, ali Siti u Londonu je finansijsko-tržni centar evrozone.
Zapamti me na ovom računaru Postanite član Registrujte se ovde Izgubili ste Lozinku? Kliknite ovde
Misli
DS se suočava s problemom stranačke nomenklature i birokratije, to je ona skrama na tegli, koju morate da sklonite da biste došli do slatkog od jagoda, što ne znači da svi ostali članovi DS-a jesu one zdrave jagode.
