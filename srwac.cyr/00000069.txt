Dugogodišnji jugoslovenski diplomata i brat bivšeg predsjednika Srbije Slobodana Miloševića, Borislav Milošević, sahranjen je danas u porodičnoj grobnici u Lijevoj Rijeci, kod Kolašina. Opelo na groblju u mjestu Ljevorečke Tuzi služio je mitropolit crnogorsko-primorski Amfilohije. 
On je kazao da će Borislav i Slobodan Milošević ostati upamćeni po tome što su žrtvovali sebe za dobro svoje države i naroda, kao i za dobre odnose sa Rusijom. 
Kad pomislim na sinove Svetozara Miloševića, jednog časnog vjeroučitelja, stalno mi se na um vraća ona riječ Njegoševa blago onome ko dovijeka živi, imao se rašta i roditi, naveo je mitropolit Amfilohije. 
On je rekao da su Borislav i Slobodan Milošević vječno sebi upisali u časnu knjigi sveslovensku. 
Slobodan Milošević je zapisao sebe u knjigu vječnog života i u pamćenje neizbrisivim slovima. Njegov život i životno djelo su bili u duhu velikomučenika kosovskog Lazara. Vidovdansko i Lazarevo žitije je i žitije Slobodana Miloševića. Njegov brat Borislav išao je istim tim časnim i čestitim putem, kao čovjek i diplomata, naveo je mitropolit Amfilohije. 
Kao car Lazar 
Prema njegovim riječima, ko je bio i kakav je bio Borislav Milošević najbolje svjedoči vijenac koji je na njegov kovčeg položila delegacija Ministarstva odbrane Rusije. 
Kao i njegov brat Slobodan, tako je i Borislav, išao onim putem koji je zacrtao Sveti Petar Cetinjski, koji je poručio da je proklet bude svaki onaj Crnogorac koji ne bude vjeran majci Rusiji. Borislav i Slobodan su ispoštovali taj zavjet. Ostali su vjerni svom narodu do poslednjeg izdisaja, kazao je mitropolit Amfilohije. 
Slobodan Milošević ostaće zapisan zlatnim slovima u istoriji Crne Gore i Srbije, odnosno srpskog naroda, kao čovjek koji se do poslednjeg izdisaja žrtvovao, a žrtva njegova je takođe ona o kojoj Njegoš govori, govoreći o Milošu Obiliću. Žrtva njegova je blagorodna. To je žrtva koja ne može biti izbrisana, kao ni njegov viteški podvig protiv povampirenog naci-fašističkog duha u Evropi i na Balkanu, naveo je mitropolit Amfilohije. 
On je podsetio na riječi francuskog generala Galoa da se Slobodan Milošević ne bori samo za slobodu i čast svog naroda i države, već za slobodu i čast svega onoga što je časno i uzvišeno u Evropi. 
Mitropolit crnogorsko-primorski je naglasio da iz pamćenja ne može biti izbrisano ni svjedočenje Slobodana Miloševića pred Haškim sudom, koji nije sud već besuđe. 
Haško besuđe 
On je kazao da ga je Slobodan Mološević pozvao da bude njegov svjedok na suđenju. 
Pozvao me iz Haga da budem njegov svjedok. Izvinio sam se, nijesam mogao, iako mi je srce govorilo da treba to da ispoštujem. Nijesam mogao, jer su mi nadležni u crkvi rekli da to ne bio bilo dobro za mene kao mitropolita crnogorsko-primorskog. Ako, međutim, nijesam otišao u Hag da svjedočim za njega, onda danas ovdje na ovom mjestu svjedočim ono što sam trebao i morao da kažem u Hagu da oni kojima je trebalo da bude suđeno i kojima će biti suđeno pred sudom Božjim, pred sudom istorije i pravde, oni su Miloševiću sudili, a, u stvari, sudili su sebi i presudili, a on i njegov brat su osvetljali svoj i obraz časnog bratstva Miloševića, naveo je mitropolit Amfilohije. 
On je kazao da su Slobodan i Borislav Milošević predstavljali zlatni vijenac ne samo u svom bratsku, već i u Crnoj Gori, Srbiji i srpskom narodu. 
Neka njihov primjer bude podsticaj budućim pokoljenjima kako vrijedi živjeti i čemu treba služiti. Zaista blago tome ko dovijeka živi - imao se rašta i roditi, rekao je mitropolit Amfilohije. 
Nekadašnji šef jugoslovenske diplomatije Živadin Jovanović kazao je da Borislav Milošević bio patriota i posvećen dobru svoje države i naroda. 
Bio je patriota i posvećen zajedničkoj državi i srpskom narodu. Nije se povijao ni na vjetrove, ni na oluje. Bio je čvrst i postojan kao njegov rodni kraj u Crnoj Gori. A bilo je drugačijeg ponašanja nekih drugih. On je zato mjera čojstva i patriotizma, odnosno odanosti prema onome što je dobro za njegovu državu i narod, istakao je Jovanović. 
On je dodao da Borislav nije imao većeg bola nego što je bila smrt njegovog brata Slobodana, za čije se dostojanstvo borio do kraja. 
Zahvalnost Rusije 
Ruski general Leonid Ivašov kazao je da je Borislav Milošević bio veliki prijatelj Rusije. 
Borislav Milošević bio je veliki diplomata, borac za slovensko jedinstvo i uvijek je isticao da se ni Srbija ni Crna Gora ne mogu održati bez uske povezanosti sa Rusijom, naveo je on. 
On je rekao da će se njegovo i ime Slobodana Miloševića naći među zaslužene borce za jedinstvo slovenskih naroda. 
Oni su čitav svoj život posvetili tom cilju. Borili su se protiv nepravde, zla koje NATO donosi. Zato je ovdje danas vijenac Ministarstva odbrane Rusije kao zahvalnost Borislavu za njegovu borbu i časno služenje otadžbini, kazao je Ivašov. 
