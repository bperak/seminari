Rođen 1971. godine u Sremskoj Mitrovici. Studirao Elektrotehnički fakultet u Beogradu. Završio Višu Elektrotehničku školu u Beogradu 1997. godine. Crkvenom muzikom se bavi od 1992. godine. 
Prva znanja, kao i praktična iskustva, o neumskoj notaciji i glasovima i napevima crkvene muzike stekao u vizantijskom horu Sveti Jovan Damaskin u Beogradu, pod rukovodstvom kompozitora i pojca Vladimira Jovanovića. Sa horom Sveti Jovan Damaskin pojao u beogradskim crkvama Svetog Aleksandra Nevskog i Svetih Apostola Petra i Pavla u Topčideru od 1992. do 1996. godine. 
U avgustu 1998. godinepristupio bratstvu manastira Sv. Arhangela u Kovilju gde je nastavio da se bavi crkvenom muzikom. Osim pojanja na svakodnevnim manastirskim bogosluženjima, sa Horom manastira Kovilj učestvovao na mnogobrojnim muzičkim festivalima, kako u zemlji (BEMUS 2001, Dani srpskog duhovnog preobraženja 2002, Horovi među freskama 2004, Mokranjčevi dani 2004.) tako i u inostranstvu (Finska 2000, Moskva 2001, Festival de l Imaginaire u Parizu 2003.). Takođe, sa Horom učestvovao i na brojnim značajnim crkvenim i državnim manifestacijama (svenoćno bdenje u manastiru Hilandaru 1999. povodom jubileja 800 godina postojanja manastira, svenoćno bdenje u manastiru Žiča 2002. povodom kanonizacije Svetog Nikolaja Žičkog, svečana liturgija u hramu Svetog Save na Vračaru 2004. povodom osvećivanja hrama, svenoćno bdenje i svečana liturgija na praznik Prepodobnog Simona monaha 2006. povodom početka obeležavanja 800 godina manastira Žiče, Svetosavska akademija u Sava Centru 2008, svečana akademija u Vranju 2009. posvećena Ocu Justinu Ćelijskom, Simposion o ženskom monaštvu u manastiru Žiča 2011, doksologije patrijarsima i arhiepiskopima Pravoslavnih Crkava u novosadskoj sabornoj crkvi i dr.). Od 2003. godine postao protopsalt i horovođa Hora manastira Kovilj. Tokom niza proteklih godina aktivno sarađivao sa srpskovizantijskim horom Mojsije Petrović, pod rukovodstvom diplomiranog učitelja crkvene muzike g. Nikole Popmihajlova, u kome je i gostovao na nekoliko koncerata i festivala (Ruse 2006, Ravena 2012. i dr.). Priredio i pripremio za izdavanje nekoliko CD izdanja Hora manastira Kovilj: snimak koncerta sa BEMUSA 2001. Danas se Crkva ozaruje, Psalmi (na srpskom jeziku) kao i reizdanje antologije himni Usred sabora pesmom ću te veličati. Bavi se, isto tako, i komponovanjem crkvenih bogoslužbenih himni na crkvenoslovenski i srpski jezik koristeći, pritom, grčke i slovenske muzičke uzore. 
Nakon završetka studija na Bogoslovskom fakultetu Srpske Pravoslavne Crkve Beogradskog univerziteta 2009, sa blagoslovom Episkopa Bačkog g. g. Irineja, odlazi na muzičko usavršavanje u Atinu. Tamo je dve godine izučavao crkvenu muziku i 2011. stekao diplomu Crkvenog pojca na Atinskom konzervatorijumu u klasi profesora Likurga Angelopulosa, arhon protopsalta Velike Crkve u Konstantinopolju. Diplomu Učitelja crkvene muzike stekao 2011. u Školi crkvene muzike Atinske Arhiepiskopije pri hramu Životvorni Istočnik u Atini, u klasi profesora Konstantina Angelidisa. Tokom boravka u Atini bio aktivni član Grčkog vizantijskog hora, pod rukovodstvomarhon protopsalta Likurga Angelopulosa, sa kojim je imao više koncerata u zemlji (Koridalos 2009, Megaro Musikis 2010, Parnasos 2010) i inostranstvu (Petrograd 2011, Moskva 2011). Nakon diplomiranja nastavio poslediplomske studije iz crkvene muzike u Školi vizantijske muzike Sveštene Mitropolije Nikeje u Atini, gde trenutno pohađa drugu godinu studija. Istovremeno sa poslediplomskimstudijama iz crkvene muzike, upisao se 2011. godine na doktorske studije Bogoslovskog fakulteta Srpske Pravoslavne Crkve Beogradskog univerziteta, odsek liturgika, gde trenutno pohađa prvu godinu studija. Tema disertacije mu glasi: Liturgijska funkcija crkvene muzike. 
Po povratku iz Atine, sa blagoslovom Episkopa Bačkog g. g. Irineja, pokrenuo Školu crkvenog pojanja Sveti Jovan Damaskin pri crkvenoj opštini novosadskoj, u kojoj predaje predmete Crkveno pojanje i Istorija crkvene muzike, po uzoru na slične škole u Grčkoj. U okviru Škole crkvenog pojanja Sveti Jovan Damaskin osnovao hor učenika Škole koji je do sada učestvovao na nekoliko crkvenih manifestacija (međupravoslavni Simposion o sektama u Novom Sadu 2012, koncert u novosadskoj sinagogi 2013. i dr.). Pored Škole u kojoj predaje, podučava crkvenoj muzici i sestrinstvo manastira Žiče kao i bratstvo Ahtirskog manastira u Ukrajini. 
Sarađivao, takođe, i sa multiinstrumentalistom Slobodanom Trkuljom i njegovom grupom Balkanopolis u nekoliko zajedničkih projekata (koncert u Sava centru sa Beogradskom filharmonijom 2004, koncert u Sava centru sa Metropol orkestrom iz Holandije 2007, snimanje albuma Kraljevstvo Balkanopolis 2008.). 
