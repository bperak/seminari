Poštovana predsedavajuća, gospodine ministre, mislim da je bila dosta velika prilika da se napravi jedan veliki iskorak i da današnja debata bude i početak jednog novog političkog dogovora. Nažalost, to nije tako. Pre nego što nešto kažem o brojevima, želim da govorim o politici u ovom najvišem političkom domu u zemlji.
Građani su vama, Vladi i svima nama poslali poruku da ne žele da učestvuju onako kako je Ministarstvo finansija i Vlada to smatrala da je moguće u finansiranju svoje države. Mislim da suština to političkog dogovore treba upravo da bude konsenzus, ne samo među vama u parlamentarnoj većini, niti među svima nama u ovoj Skupštini, najmanje među ministrima i članovima Vlade, već jedno veliko većinsko saglasje između građana Srbije, koliko smo mi spremni da plaćamo svoju državu.
Vi ste pred Novu godinu smatrali da su građani spremni da izdvoje 8,3 milijardi evra, plaćajući porez i druge dažbine, ispostavilo se da sada smatrate da smo spremni svi zajedno da platimo 7,5 milijardi evra. Fiskalni savet smatra da niste u pravu. Smatra da će još 15 milijardi dinara biti manji prihod, videćemo. Smatra fiskalni saveti i da će 10 milijardi dinara da bude veći rashod i to ćemo da vidimo. Ali, suština je na drugom mestu. Suština je u tome da vi sa ovim rebalansom niste otvorili vrata da uđemo u jedan potpuno novi politički prostor. Šta želim da kažem? Daću samo dva primera.
Pre nekoliko nedelja ovde smo razgovarali o setu poreskih zakona i vi ste imali predlog i branili ste ga i hrabro i dosledno i ostali ste u manjini oko toga kako treba da se promeni način oporezivanja nekoliko vrlo bitnih segmenata javnog života lekari, advokati, zubati, knjigovođe, reklamne agencije. Mislim da ste na pogrešan način otvorili temu, ali da je dobro što je tema otvorena. Zašto gospodine ministre nije otvorena debata sa udruženjem doktora prihvatnih?
Dakle, kada ste ušli ovde sa tim zakonom, vi ste kazali da privatni lekari plaćaju manje porez nego što bi trebalo da ga plate, imajući u vidu procenu koju ste sigurno imali radeći takav predlog zakona.
Sada vas pitam zašto vi niste otvorili debatu sa tim doktorima i da kažete ja mislim da vi malo doprinosite finansiranju države i da to mora da bude drugačije, onda mislim da bismo mi na jedan pravi način ušli u raspravu o tome šta se sa nama dešava. Siguran sam da bi vas lekari pitali izvinite, gospodine ministre, a kad mi možemo da očekujemo da ćemo sa Fondom za zdravstveno osiguranje moći i mi, iako smo privatnici da sklapamo ugovore, pa da i nas neko izabere za izabranog lekara?
Onda biste vi njih verovatno pitali izvinite gospodo koliko vi angažujete lekara koji radi u državnoj službi da rade ovde i kod vas i dal mu plaćate sve doprinose i poreze za ono što oni ovde vama zarade? Onda bi oni vas pitali izvinite gospodine ministre, a kakva je struktura zaposlenih u zdravstvu? Koliko hiljada nezdravstvenih radnika ima viška u zdravstvenom sistemu? Koliko hiljada zdravstvenih radnika, lekara, medicinskih sestara, medicinskih tehničara ima manje nego što je potrebno?
To je onda prava debata, o tome onda ima smisla govoriti. Nije nikakva razlika ni sa advokatima. Vi ste ovde ušli u Skupštinu i rekli loše je što plaćate tako malo porez. Oni su rekli nije tačno. Vi treba da kažete koliko vi mislite da advokati treba da plate porez u ovoj zemlji i zubari i svako, pa da svako onda kaže šta ima oko te stvari. Zemljoradnici, isto tako.
Onda se gospodine ministre otvori pitanje kakva je struktura zaposlenih u administraciji? Koliko ljudi radi za centralnu državu? Koliko ljudi radi za gradove i opštine? Da li treba toliko zaposlenih da ima? Onda je to suštinska debata koja može da nas dovede do konsenzusa oko toga koliko mi kao građani Srbije možemo i koliko treba da platimo svoju zemlju. Tu debatu nema ko da otvori niko drugi nego vi. Ili da vas nateraju nekakve spoljne okolnosti ako to Vlada neće da uradi, da vas natera neko u vladi, da vas natera opozicija ili da vas natera neka druga društvena sila ako ni opozicija, a ni oni koji sede u Vladi za to nisu spremni da ulože energije u to. Mi predlažemo da uđemo u tu debatu.
` Drugi primer, jedno malo selo na zapadu Srbije. Vi ste gospodine ministre prebacili porez na imovinu na lokalne uprave zbog toga što niste hteli kao ministar finansija da se vi zamerate sa narodom da biste milionima domaćinstava vi razrezivali, naravno preko poreske uprave, porez na imovinu. Onda nekako ste mislili da je zgodnije da to rade gradonačelnici, predsednici opština. Gradonačelnici, predsednici opština, gospodine ministre, kao i vi vole da budu popularni pa nisu baš preterano entuzijastični kada je u pitanju razrezivanje poreza.
Mi dolazimo do veoma apsurdne situacije i do nekih neverovatnih stvari. Ne znam da li ste se vi bavili sagledavanjem poreskih zaduženja i naplate poreza u lokalnim samoupravama. Kako to izgleda po gradskim mesnim zajednicama? Kako izgleda po seoskim mesnim zajednicama? Da li je to pravi, kako bih to rekao, fiskalni kapacitet koji zemlja ima? Evo, jedno malo selo na zapadu Srbije ima pedeset domaćinstava, nešto manje od toga.
Pedeset domaćinstava ima godišnje zaduženje u jednoj dosta živahnoj i ažurnoj lokalnoj samoupravi koja se stara o svemu tome. Dakle, 50 kuća, 100 evra poresko zaduženje za godinu dana, na ime poreza za imovinu, na imovinu. Plate, 80 evra, tolika je naplata, za četiri godine zaduženje 400 evra, platili su manje od 350 evra. Onda se pojavila potreba da se uradi lokalni put koji prolazi kroz to selo. Otišli su kod šefa te lokalne samouprave i pitali su ga kakvi su izgledi i mogućnosti da se to uradi, a on je rekao, sada baš ako vi smatrate da je toliko važno, hajde da se dogovorimo, vi da platite jedan dinar, a lokalna samouprava će na taj vaš jedan dinar da plati još jedan dinar.
Da vas podsetim, 100 evra godišnje zaduženje, 400 evra plate za četiri godine, imaju zaduženje.
Znate li koliko su para izdvojili za lokalni put? Izdvojili su 17.000 evra, selo od 50 domaćinstava. Da li biste, gospodine ministre, da li mislite da bi neko mogao da razreže porez na imovinu od 17.000 evra? Mislim da bi došlo do pobune svim sredstvima. Možda da razreže bi neko i mogao, ali da naplati, svakako ne bi.
Zato je predlog naš i o tome govorimo nedeljama, već mesecima, mi iz stranke Zajedno za Srbiju, da porez na imovinu ostane mesnim zajednicama.
Hajde da vidimo mi kada ostavimo, što je naravno sada pitanje za predsednike opština i lokalne skupštine, ali ništa to ne smeta ni vama da se malo pozabavite time, jer to je pitanje za šta su ljudi spremni da daju novac, kada su javni poslovi u pitanju.
Hajde da vidimo koliko su sela spremna da plate porez na imovinu, koliko su gradske i mesne zajednice ili gradski kvartovi spremni da plate porez na imovinu? Hajde da napravimo jednu dobru kompeticiju, da oni koji su bolji, imaju bolje izglede, pa ko je više spreman da to učini, da ima bolji izgled, da završi svoje javne poslove i svoj put lokalni i niskonaponsku mrežu za struju, da reši pitanje navodnjavanja, tamo gde to može da se reši na lokalnom nivou, da reše pitanja sva koja su njima bitna od škola gde idu deca, iz tih mesnih zajednica do ambulanti u kojima se leče. To je pravi put da mi otvorimo debatu i onda će svako postaviti pitanje svom gradonačelniku, izvini molim te, koliko ima ljudi u tvojoj administraciji. Kako to može u Nemačkoj da bude jedan zaposlen u administraciji na 1.000 stanovnika? A kod nas, koliko je gospodine ministre, na 1.000 stanovnika, prosečno u lokalnoj samoupravi zaposleno ljudi? To je bio pravi put i pravi način.
Nije pravi put da pravimo rebalans gde ste negde oko 35 milijardi uspeli da smanjite potrošnju, a kako piše u obrazloženju, oko 15 milijardi će manje potrošiti gradovi i opštine. Kada saberete budžete svih gradova i opština, to je mnogo manje nego što je ovaj državni budžet, a oni najveći teret podnose i nije fer davati obrazloženja kako je to zbog administracije koja je prevelika, jer ne vidim ja zašto niste postavili pravila da administracija može da ima nekakve okvire, pa ko prekrši ta pravila, onda možemo sa njim na drugačiji način da uspostavimo komunikaciju i odnos.
Mislim da ste propustili veliku priliku da sada otvorite tu debatu i to nije dobro i slažem se sa kolegom koji je pre toga govorio. Ovo jeste politički kompromis, ali je loš, ništa se ne menja, ništa ovde suštinski i strukturno neće biti promenjeno sa ovim rebalansom budžeta.
Ne znam da li vi ili Vlada ili parlamentarna većina očekujete izbore pa niste hteli to da radite sada. Ne bih rekao da će stvari baš tako da se odvijaju.
Sada će da se namiri godinu dana kako je konstituisana Vlada. Ako bude gurala pun mandat, bojim se da gubite tajming, da suštinski pokrenete stvari.
Vratiću se na početak. Suština stvari je da li možemo da postignemo dogovor, prvo politički, pa na osnovu toga u celom društvu koliko mi smo spremni da plaćamo svoju zemlju, da plaćamo svojoj zemlji, svoju prosvetu, svoje zdravstvo, svoju bezbednost, svoje sudove, vojsku?
Srpski ustanak je bio 1804. godine, počeo, a danas je 2013. godina. Mislim da je vreme da se svi zajedno pogledamo u oči, pa da vidimo kako to da uradimo, jer ne može ovako gospodine ministre. Ne može kada uđete u Skupštinu i preko noći hoćete da promenite način oporezivanja različitih socijalnih grupa, različitih profesija, jer to prosto ne ide, niste uspeli, trošite vreme, dane i mesece i šteta je što to ne činimo.
Što se tiče samog rebalansa budžeta, 965 milijardi dinara ste procenili da će biti prihod, kada je pred Novu godinu ovde donet budžet, a sada mislite da će da bude 873 milijarde.
Kao što rekoh, Fiskalni savet ne deli vaše mišljenje i misli da će biti 15 milijardi manje ubrano prihoda, ili da će te potrošiti 10 milijardi više, ili da ćemo potrošiti.
Kada se sve to sabere gospodine ministre, razlika između onoga što je predviđeno budžetom i onoga što, ako ovaj rebalans bude izglasan, biće milijardu evra.
Dakle, milijardu evra u budžetu koji kada se to sada presabere po ovom kursu je bio negde 9,5 milijardi, ogromna greška u predviđanju. Nije ni jedan, ni dva, nego preko 10 %. Tu nešto veoma, veoma je loše u metodologiji i to ne uliva poverenje.
Ispostavlja se da, što se povećanja poreza tiče, tu smo saglasni, nema povećanja, ali mislim da sva ova povećanja nisu dala odgovarajući efekat, jer ste pravili poređenje u poreskim prihodima, praveći poređenje sa prošlom godinom, ali kada to pogledate kako izgleda sa planom koji ste napravili, tu dosta stvari loše stoje, tridesetak milijardi manje će biti ubrano PDV, nego što ste planirali, sa akcizama takođe, značajno smanjenje, što znači da povećanje PDV sa 18 na 20 posto, nije stvar koja je u životu proizvela kakav je Vlada očekivala.
Povećanje na akcize, na duvan je vrlo problematičan, gospodine ministre, na gorivo nešto manje, ali sa gorivom imamo i neke druge teme, koje možemo da otvorimo i dođe trenutak za to.
Ukoliko je ovako puno povećano sivo tržište, veliko je pitanje šta činiti. Slažem se da treba da, gospodina Simiča, jako ukorite, jer ne vodi dobro poresku upravu, pa su problemi sa naplatom vrlo značajni, ali bojim se da represija neće da bude, ako je sama kao metod primenjena dovoljna. Ako sam negde uspeo dobro da vidim, 42 posto transakcija koje su kontrolisane, nisu bile pokrivene izdavanjem fiskalnih računa.
Nema te represije, ni kontrole koja to može da izmeni sama po sebi.
Dakle, ono što čvrsto verujem, jeste da je moguće promeniti život u Srbiji, samo ukoliko milioni ljudi dobiju priliku da odlučuju, milioni ljudi mogu da dobiju priliku da odlučuju, ukoliko dobiju, i budu imali budžete o kojima će odlučivati. Zato verujem, dok mesne zajednice ne dobiju svoje budžete, i dok ljudi ne počnu da donose odluke o onome što ima je najbliže i njihova svakodnevnica, nećemo uspeti građane Srbije da pridobijemo za veliku reformu.
Što bi rekao Zoran Đinđić nije dovoljno gospodine ministre da vi to želite, niti cela Vlada da to želi, niti ovaj parlament ceo, svim svojim srcem da želi, dok milioni ljudi ne budu spremni da promenimo život u Srbiji, nećemo ga promeniti.
Zato ovo nije dovoljno. Zbog toga će poslanička grupa Zajedno za Srbiju da glasa protiv rebalansa budžeta, jer ovaj rebalans budžeta neće biti instrument koji će omogućiti da počne promena života u Srbiji.
Prvi potpredsednik Vlade u kojoj se vi nalazite, Aleksandar Vučić, ima običaj da kaže da treba da se promeni majncet. Slažem se, može da se to kaže i frekvenca, na kojoj funkcioniše nacija i pogled na kojem je utemeljen javni život, možete ga zvati kako god hoćete. Sa ovim rebalansom to neće biti izmenjeno.
Budžet je najvažniji propis koji u ovom redovnom političkom životu donosi parlament i predlaže Vlada i budžet će biti ili neki rebalans, videćemo šta će kad doći na red, prvi znak da smo zaista spremni da menjamo sebe i da menjamo svoje društvo.
Ne znam da li ćete imati još koju priliku gospodine ministre, ali ako je budete imali želim da je iskoristite i sa nekim drugim predlogom, da zaista pokrenete velike procese, oni će se pokrenuti ovako ili onako. Hvala vam najlepše.
(Drugo izlaganje)
Da ne bude nesporazuma, prošle godine, pre nego što je počela poljoprivredna sezona, bilo je obezbeđeno da zemljoradnici kupe gorivo po 64 ili 65 dinara, zna to neko od ovih poslanika koji se bave poljoprivredom i ta cena je postignuta tako što je sa različitih načina budžeta subvencionisano gorivo. Pre nego što je počela setva, tri milijarde dinara je isplaćeno kao za subvencije i to je živ novac što su poljoprivrednici dobili prošle godine. Postojali su neki drugi problemi koji su u drugoj polovini godine razrešeni posle rebalansa budžeta, ali oni se ne tiču Ministarstva poljoprivrede nego načina na koji je koncipiran budžet, pa bi posle toga morao da bude izveden rebalans.
U januaru ili februaru mesecu, intervenisano je iz odgovarajućih resursa, pa je smanjen paritet odnosa za azotno đubrivo i za one koji su to hteli, za pšenicu koju su imali, za kukuruz, za one koji su govorili da je zeleno, tako da je do ovog doba godine u 2012. godini nekoliko vrlo značajnih mera bilo sprovedeno. Uostalom, u 2012. godini isplaćen je poslednji kvartal premije za mleko za 2011. godinu, kada je posle rebalansom sređen onaj deo koji se ne odnosi na Ministarstvo poljoprivrede, nego na druge delove države koje učestvuju u pravljenju budžeta, onda su i druge stvari razrešene.
Da nije država donela odluku da se odrekne usluga 1600 ili 1700 poljoprivrednih savetodavaca, ja sam siguran da 90 % ne bismo imali ni trunku ovih problema koje smo imali sa afla-toksinom, i da bismo te stvari rešili na drugi način. Ali, dobro, postoji mogućnost da ispravimo stvari koje nismo dobro uradili, ja sam u tom smislu danas i govorio ovde, između ostalog i oko stvari vezanih za poljoprivredu, nužno je postići ozbiljan politički dogovor, pa posle toga i društveni dogovor. Hvala najlepše.
