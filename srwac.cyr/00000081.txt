Vesti 
Nastavljeno studentsko prvenstvo 
U zaostaloj utakmici trećeg kola FAK se učvrstio na čelu savladavši Vojnu akademiju sa 28:4, dok je FON boljom igrom u drugom poluvremenu pobedio ekipu Saobraćajnog fakulteta 34:4. 
Na pomoćnom igralištu stadiona FK Crvena zvezda nastavljena je Univerzitetska liga Srbije za 2010 / 11. U utakmici trećeg kola Filozofski akdemski klub (FAK) slavio je protiv Vojne akademije i obezbedio prvo mesto u regularnom toku sezone, dok je u duelu petog kola, Fakultet organizacionih nauka (FON) pobedom nad Saobraćajnim fakultetom (SF) gotovo nedostižan za rivale. Teoretski, jedino bi Fakultet poltičkih nauka (FPN) mogao da ih ugrozi. 
U zaostaloj utakmici, prošlogodišnji finalisti prikazali su solidnu partiju, ali je raznovrsniju igru lider i aktuelni šampion krunisao pobedom. Za nju su bile dovoljne dobre deonice u prvoj i poslednjoj četvrtini utakmice. Najveći posao terijeri su obavili već u prvih deset minuta kada su esejima Dajča i Stanića stavili do znanja svoje namere. Delić i Zec su do isteka prve polovine poluvremena postigli još dva eseja. Posle pola časa igre i kadeti Vojne akademije dolaze do prvih poena, Stefanović je postigao esej i postavio konačnih 16:4 u prvom delu. Na nove poene se čekalo gotovo pola časa. Šušnjara je postigao esej, a potom u 63. minutu i Maksimović, da bi već u sledećem napadu Stanić postavio konačnih 28:4. Obema ekipama predstoje dueli protiv feniksa i nakon tih utakmica biće poznat poredak posle regularnog dela sezone. 
U utakmicu petog kola, FON je ušao kao izraziti favorit i taj epitet rezultatski opravdao iako je u prvom poluvremenu viđena velika borba. Jankuloski je već u 2. minutu postigao i esej i gol, ali su potom đavoli bili bliži postizanju poena. Međutim, ipak su grifoni prvi postigli sledeće poene. Trimčeski i Stevanović su u samo dva minuta odlepili svoj fakultetski tim. Upornost saobraćajaca se, ipak, isplatila polovinom poluvremena, kada je Paraušić probio. Rezultatom 14:4 završen je prvi deo, čija je druga polovina bila znatno slabijeg intenziteta. Slična slika se ponovila i u narednih 40 minuta. Žunić je postigao prvi esej devet minuta posle početnog udarca. Sledeći set je Nedeljković završio novim poenima. Do sledeća dva eseja sačekalo se do središnjice drugog poluvremna. Trimčeski i Nedeljković su postigli svoje druge eseje, a Jankuloski dodao još dva gola za konačnih 34:4. FON je ovom pobedom postao nedostižan za VA i SF, dok ih još jedino FPN može ugroziti ukoliko savlada svoje protivnike u zaostalim utakmicama dovoljnom razlikom. 
