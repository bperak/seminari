Izvinjavamo se gospodinu Šijačiću i nadamo se da će odgovor predsednika Opštine gospodina Gajin Branka u celosti objaviti i na svom sajtu.
Reakcija na dodelu nagrade Bela lala Da li je Branko Gajin zaslužio ovu nagradu?
Radio Srbobran je objavio, a oficijelni opštinski sajt je preneo da je Branko Gajin, aktuelni predsednik Opštine Srbobran, postao prvi dobitnik godišnje nagrade Bela Lala. Nagrada se dodeljuje na osnovu glasova slušalaca. Pre svega želimo kolegama sa Radija Srbobran da čestitamo na ustanovljenju jedne ovakve nagrade. Takođe i ukažemo dužno poštovanje svim slušaocima koji su, čistog srca, glasali za g-dina Gajina. Međutim, smatramo da je ova nagrada otišla u pogrešne ruke. Kako piše u obrazloženju, Bela Lala se dodeljuje za najkvalitetnije obavljanje javnih poslova. Postavljamo pitanje, da li gušenje medijskih sloboda, pritisak na medije i uskraćivanje informacija spada u tu kategoriju? Evo primera kako to g din Gajin suptilno radi, a Vi, na osnovu toga, zaključite da li nagrada za najkvalitetnije obavljanje javnih poslova odlazi u prave ruke. Naša firma, STUR Cvrčak, od 1992. godine ima lokal u zakupu. Zakupodavac je Opština Srbobran. Dakle, 15 godina smo u tom lokalu. Sve vreme uredno izmirujemo sve obaveze i do pre dva meseca sve je funkcionisalo krajnje normalno. Tada nam stiže zaključak Branka Gajina, predsednika Opštine, da je došlo vreme da iselimo i napustimo lokal u roku od 30 dana? Gajin je doneo ovaj zaključak, kako on navodi, jer je ugovor istekao pre 10 godina. Istina je, 1992. godine potpisan je na 5 godina, ali u međuvremenu (1997 2007) potpisali smo nekoliko aneksa pomenutog ugovora. Poslednji je potpisao baš g-din Gajin 2004. godine. Aneksima se menja cena zakupa i oni produžavaju važnost ovog ugovora na neodređeno vreme. To Gajin u svom zaključku ne pominje. Nismo iselili i zato 21. januara idemo na sud, jer smo tuženi zbog nepoštovanja zaključka predsednika Opštine Branka Gajina. Ključno pitanje je - zašto je ovakav zaključak doneo Branko Gajin dobitnik Bele Lale, nagrade koja se dodeljuje za najkvalitetnije obavljanje javnih poslova, odnosno kakve to veze ima sa pritiskom na nezavisno novinarstvo? Evo odgovora. Cvrčak je u februaru prošle godine pokrenuo Web portal na adresi www.srbobran.net, kao jedino nezavisno privatno glasilo u Opštini Srbobran. Odmah nakon toga uputili smo dopis na adresu lokalne samouprave sa željom za uspostavljanjem saradnje, koja bi se očitavala u boljem i kvalitetnijem informisanju naših sugrađana. Ponudili smo partnerski odnos - Srbobran.net da bude servis građana, a lokalna samouprava da koristi njegove usluge. Dva meseca nismo dobili nikakav odgovor. U neformalnom razgovoru sa jednim od najviših zvaničnika Opštine podrugljivo nam je dato do znanja da se naš rad ne ceni i da je potcenjujući za vlast u Opštini. Krajem marta, nakon više bezuspešnih pokušaja, uspeli smo da dođemo do predsednika Opštine Gajina, koji pristaje da govori za Srbobran.net. Tada dobijamo i obećanje da će se saradnja sa Srbobran.net-om ubuduće odvijati na drugačiji način i da ćemo biti obaveštavani o svim aktivnostima predsednika kako bi smo mogli nesmetano da izveštavamo. Obećanje je bilo ništavno. Nikada nismo dobili ni jednu informaciju iz lokalne samouprave, ako je nismo jako tražili. Nismo pozivani ni na konferencije za štampu, a na pitanje zašto, odgovor je bio ponižavajući Izvinite, baš smo zaboravili na vas. Branko Gajin nas je zvao samo kada smo mu trebali da pošalje marketinšku poruku biračima. Sve smo to prihvatali kao legitimno i deo posla i nismo od toga pravili kapital, a mogli smo. Srbobran.net je sve ovo vreme izveštavao nepristrasno i objektivno, štiteći pre svega novinarsku profesiju, javni interes, ali i svoje posetioce od manipulacija i lažnih vesti. Polovinom septembra u Srbobran kod predsednika Opštine u zvaničnu posetu dolazi Vlajko Senić, državni sekretar za sport i omladinu i visoki funkcioner stranke G17. Srbobran.net opet zaboravljen. Sutra smo čitali vest na oficijelnom opštinskom sajtu, kako je bilo raznih obećanja prilikom ove posete. Na osnovu te vesti pišemo tekst pod naslovom Gajin sve bliži G17?. Ubrzo nakon toga objavjujemo vest i najavljujemo formiranje nove političke stranke u Srbobranu, koju iniciraju doskorašnji saradnici i prijatelji g-dina Branka Gajina. Gotovo odmah, stižu nam upozorenja upućenih, da je Gajin, mnogo ljut zbog ova dva teksta, da ga posebno iritiraju diskusije koje se vode na forumu i da možemo da očekujemo žestoku reakciju. Stigla je ekspresno, već za dva dana, a očitana je u zaključku Branka Gajina da je došlo vreme da zatvaramo radnju i da selimo. Ovakvim zaključkom četvoro zaposlenih ostaje bez posla. Školski primer bezočnog pritiska na nezavisno novinarstvo. Epilog ove palanačke priče o vlasti, informisanju i još koječemu desiće se na sudu, mada postoji i dodatak na čitavu ovu priču. Dobro upućeni tvrde da ovde nije reč samo o pritisku na nezavisno novinarstvo, nego i o političkoj trgovini. Neko od koalicionih partnera, koji omogućavaju da Gajin vrši vlast i ima podršku Skupštine, bacio je oko na lokal u kome smo, uz uredno izmirivanje svih obaveza, već 15 godina. Ako je ova teorija tačna (ti nama lokal, mi tebi glasove) utoliko je ovakav potez Gajina još prljaviji. Smatramo da je važno da javnost zna na koji način Branko Gajin koristi funkciju predsednika Opštine i kakav je njegov odnos prema slobodi javne reči, nezavisnom i nepristrasnom informisanju. Ako neko dobije godišnju nagradu za najkvalitetnije obavljanje javnih poslova, onda ovakvi slučajevi ne bi smeli da krase njegovu karijeru. Web portal Srbobran.net i dalje će nastaviti u interesu građana da izveštava o svim događajima koji se dešavaju u našoj Opštini. Na to nas obavezuje ukazano poverenje 450 članova, od 12.000 do 15.000 posetilaca svakog meseca i podrška koju svakodnevno dobijamo od naših ljudi u dijaspori, kojima je Srbobran.net za kratko vreme postao istinska veza sa rodnim krajem. Bliže se lokalni izbori. Dobitnik nagrade Bela lala, g-din Branko Gajin, još malo će biti predsednik Opštine Srbobran. Što se nas tiče, mi ćemo i dalje nastaviti da se bavimo našim poslom. Baš zato pozivamo g-dina Gajina da objasni koji su to motivi presudili da nam, u ime Opštine, uputi otkaz na lokal. Na koji način ovom odlukom on štiti javni interes? Šta, zar taj lokal više nije za izdavanje? Da li treba da stoji zatvoren? Ako je i dalje za izdavanje, pa mi smo prvi zainteresovani, jer za ovih 15 godina koliko ga koristimo i uredno izmirujemo svoje obaveze, uz grdne muke, ipak smo uspeli da stvorimo određeni status. Biće nam posebno zadovoljstvo da objavimo odgovore g-dina Gajina na sva ova pitanja, na web portalu Srbobran.net, jer poznato je - Srbobran.net je otvoren i omogućava da se u demokratskom dijalogu iznesu različita mišljenja. Upravo zahvaljujući tome, za godinu dana postao je javno dobro i mnogi naši sugrađani ga svakodnevno koriste kao ozbiljan informator i na taj način saznaju šta se dešava u Srbobranu, Turiji i Nadalju. Podsećanja radi, Srbobran.net je u decembru zbog svog rada podržan od strane Pokrajinskog sekretarijata za informisanje, koji je, valjda, prepoznao vrednosti koje zastupamo. Zašto je Branko Gajin u slobodnom novinarstvu i reakcijama javnog mnjenja na njegov rad, prepoznao opasnost? Pre svega javnost očekuje odgovor na ovo pitanje. Na kraju ponovićemo - dužno poštovanje svima, koji su iz srca glasali da Gajin dobije nagradu, ali naša obaveza je bila da ovo iznesemo u javnost. Pozivamo Branka Gajina da iskoristi pravo i odgovori na sve nedoumice, koje proizilaze iz njegove, po nama, sporne odluke, a Srbobran.net će mu sa zadovoljstvom ustupiti prostor, kao i mnogima pre i posle njega, koji su imali potrebu da se javno obrate građanima i obrazlože svoje postupke.
Glavni i odgovorni urednik web portala srbobran.net Aleksandar Šijačić
Odgovor predsednika Opštine Srbobran
Poštovani gospodine Šijačić
Obraćam se povodom teksta - Vaše reakcije na dodelu nagrade Bela lala od strane slušalaca Radio Srbobrana a koja se dodeljuje za nakvalitetnije obavljanje poslova u toku godine. Postavljajući pitanje da li je Branko Gajin zaslužio ovu nagradu, Vi pokušavate da me prikažete kao čoveka koji na neki način to i ne zaslužuje jer guši medijske slobode, konkretno, rad STUR Cvrčak. U vezi svega toga reći ću Vam sledeće: Svi lokali u opštini Srbobran se izdaju na osnovu predhodno održane licitacije. Pred kraj prošle godine nadležne službe Opštinske uprave su dobile nalog da provere koje firme neredovno plaćaju zakupinu za poslovni prostor i kojima je istekao Ugovor o zakupu. Sami konstatujete da je STUR Cvrčak istekao Ugovor o zakupu poslovnog prostora, i to je jedini razlog zbog čega će se raspisati nova licitacija na kojoj očekujemo i Vas ukoliko ste zainteresovani. Na novoj licitaciji želim Vam uspeh.
Tačna je tvrdnja da sam Vam 2004. godine Aneksom produžio Ugovor o korišćenju na neodređeno vreme. Tu ste pratili sudbinu ostalih zakupaca sličnih lokala. Taj Aneks je bio nappravljen zato što je lokalni parlament doneo Odluku o povećanju zakupnina na teriroriji naše opštine.To ujedno ne znači da Vi imate pravo da ga koristite do beskonačnosti. Složićete se sa mnom da neki prigovori zvuče sasvim logično da vas protekcionišem ukoliko vam produžavamo bez licitacije korišćenje tog poslovnog prostora. Ni vama ni meni ne ide u prilog takva priča, gde Vi uživate blagonakon stav ove lokalne vlasti i time se dovodi zbilja u pitanje Vaša nezavisnost. Ponavljam, lokal će biti za izdavanje, dođite na licitaciju, srećno Vam bilo, ali pre toga morate da napustite taj lokal jer ga mi tako ne možemo izdavati. Shvatite, da nemate ni nasledno ni stečeno pravo na beskonačno korišćenje tog lokala. Što se tiče navodnog gušenja medija od moje strane, pitao bih vas: Kakve veze ima trafika koju držite u tom pomenutom lokalu u kome prodajete cigarete, žvakaće gume, novine...... sa gušenjem medijskih sloboda? Pričajmo i o ovome i sa ekonomske tačke gledišta: tvrdite da će radnici ostati bez posla. Ako ne pobedite na novoj licitaciji imate priliku da zakupite bilo koji drugi lokala i obavljate svoju delatnost, te će Vaši radnici ostati u radnom odnosu. Nadalje, planovi lokalne vlasti su da se kompletan prostor bioskopa u koji spada i sporni lokal, sanira i adaptira, te izda za obavljanje privredne delatnosti. Upravo u tom cilju lokalna samouprava vodi razgovore sa poslovnim ljudima koji su spremni da ulože novac u prostor bivšeg bioskopa gde će biti sigurno više radnih mesta nego kod Vas. U ovom trenutku niko nije spreman da ulaže u nešto gde se u vezi korišćenja jednog dela prostora vodi sud. Vaši prigovori što ne izdajemo zvanična obaveštenja preko Vašeg sajta, uz svo dužno poštovanje, zaslužuju sledeći komentar: Opština Srbobran ima svoje zvaničo internet glasilo, svoj zvanični sajt www.srbobran.org.yu, koji je (uzgred da se malo i pohvalimo), na prvom web festivalu, nominovan u kategoriji e-uprava i glasovima publike u konkurenciji od 60 nominovanih osvojio 5. mesto. Nemam ništa protiv da na Vašem sajtu objavljujete sva naša saopštenja. U vezi posete državnog sekretara Vlajka Senića, nismo zvali nikog od medija (pa ni Vas) jer je to bila radna poseta na kojoj smo dogovorili dovršetak radova fiskulturne sale u Nadalju. O svemu tome smo pisali na našem zvaničnom sajtu, sa koga ste i Vi i ostali zainteresovani mogli preneti informacije posetiocima Vašeg sajta. Na kraju, kad se već pitate zašto mi građani dodeljuju Bele lale, onda se zapitajte zašto je 10. juna 2007. godine, 67 % izašlih građana na referendumu reklo da ostanem tu gde jesam i time potvrdili da su zadovoljni onim kako obavljam svoju dužnost predsednika Opštine. Verovatno su prepoznali da u ove tri godine je urađeno toliko toga što za prethodnih 20 godina u Srbobranu nije bilo ni pokrenuto, već samo obećavano: Nova telefonska centrala, dislociranje i gradnja nove deponije, izgradnja fiskulturne sale škole Jovan Jovanović Zmaj, fiskulturna sala u Nadalju, kapele u Turiji i Nadalju, uređenje centra sva tri naselja, početak izgradnje industrijske zone i ove godine rešavanje statusa nezaposlenih....... U svakom slučaju, želim Vam uspeha u radu, i na novoj licitaciji za poslovni prostor, koji sada bespravno koristite, želim Vam pobedu, uz malu molbu da ne vršite zamenu teza.
