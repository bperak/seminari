Vesti 
Studentima izmakao Trofej Beograda 
Beograd, 8. jun 2011. Trofej Beograda 2011. 
Reprezentacija studenata beogradskih univerziteta propustila je priliku da nanese poraz juniorima BARLA i osvoji Trofej Beograda. Gosti su, znatno teže nego što su očekivali, u svojoj prvoj utakmici na turneji pobedili sa 32:26, pred oko 400 gledalaca na Adi Ciganliji. 
Duelom između studentske reprezentacije Beograda počeo je takmičarski deo turneje juniora BARLA. Uprkos najavama da će pljusak najverovatnije kvariti događaj, na tribinama stadiona sa veštačkkom travom na Adi Ciganliji okupilo se blizu 400 gledalaca. Ljubitelji ragbi lige došli su da podrže studente prestoničkih univerziteta u duelu sa najtalentovanijim igračima Velike Britanije i do kraja utakmice, ispostavilo se imali su mnogo toga da vide. 
Utakmica je počela ispitivanjem snaga. Obe ekipe su uspešno umirile prev nalete rivala. Videlo se da su Britanci odlično tehnički pripremljeni, ali su i naši igrači uspešno zaustavljali napade. Međutim, u sedmom minutu posle jednog nepropisnog ometanja gostiju da krenu u novi napad u opasnoj zoni, juniori BARLA dolaze do vođstva. Krilo Tom Saltmer su uključio u srednji deo napada i prihvatio loptu za koju je bilo očekivano da produži dalje prema levoj strani napada. Odbrambena linija je ostala nezaštićena, pa su Britanci stigli do vođstva. Kapiten ekipe, Ros Gejnford nije bio precizan iz šuta za dva poena. Naš tim nije dozvolio da ih ovaj uspešan napad Britanaca demorališe. Već posle šuta sa centra naši igrači osvajaju loptu, pa u nastavku seta pronalaze prazninu u protivničkoj odbrani. Nikša Unković je poentirao, ali položaj na koji je položio nije odgovarao Milanu Šušnjari, tako da je rezultat samo izjednačen. Gosti sa Ostrva ubrzo su ponovo poveli. U 13. minutu Saltmer je ponovo postigao esej, a Gejnford je bio znatno precizniji. U narednom periodu nije bilo poena, ali nisu izostajala uzbuđenja. Odlične odbrane obe ekipe doprinosile su da timovi najčešće ne uspeju da kompletiraju svoje setove, a obostrano atraktivna obaranja su nailazila na vrlo topao prijem kod publike. Posle jedne intervencije gostiju koja je prešla ivicu dozvoljenog, došlo je i do manje gužve na terenu. Sudija Haris Dajč je u tom, 22. minutu, poslao na desetominutno hlađenje Ivana Šušnjaru i Luisa Vilsona, po mnogima prestrogo, ali očigledno u skladu sa kriterijumom. U situaciji kada su imali po igrača manje u postavama, bolje su se snašli igrači iz Srbije. U 30. minutu viđena je najlepša akcija na utakmici. Beogradski studenti su organizovali šesti napad i usledio je iznenađujuće kratak šut u nebranjeni prostor. Najspretniji u borbi zaničiju loptu bio je Stefan Nikolić, koji je uposlio Stefana Nedeljkovića na desnoj strani. Robusni igrač druge linije je pod pritiskom tri protivnička igrača prosledio loptu arijeru Milošu Staniću, koji prolazi do samog eseja i postiže poene. Milan Šušnjara je popravio šuterski učinak, pa se u finiš prvog poluvremena ušlo sa izjednačenim rezultatom. Da se tako ne završi, potrudili su se podjednako naši i protivnički igrači. Najpre su već u prvom napadu posle šuta sa centra naši igrači ispustili loptu, da bi potom u 6. napadu uzvratili gosti. Loptu posle šuta u esej prostor stigao je Endi Li, a kako je spustio loptu ispod stativa, Gejnfordu nije bio veći problem da postigne svoj drugi gol za prednost na poluvremenu 10:16. 
Drugi deo igre počeo je kao da nije bilo prekida. Obe ekipe su istom žestinom napadale i branile se, a lošiju disciplinu juniora BARLA iskoristili su naši igrači u 47. minutu. Stevan Stevanović je postigao esej na levom krilu, pa ometen i položaj i snažnim vetrom M. Šušnjara nije uspeo da izjednači. Novi peh zadesio je Britance posle svega 2 minuta, kada su zaradili novo privremeno isključenje. Jedan od ponajboljih igrača Tom Aplebi morao je na klupu zbog prigovora. Reprezentacija beogradskih studenata nije, međutim, iskoristila brojčanu prednost, već i sama bespotrebno ostaje bez jednog igrača, kada je Mirko Božović na polovini kazne za Aplebija uleteo u gužvu koja je već jenjavala. Šezdeset sekundi je bilo dovoljno gostima da uvećaju prednost. Metju Miden je postigao esej po sredini a samim tim je i Gejnfordu omogućeno da odlepi svoj tim prvi put na osam poena prednosti. Domaći se nisu predavali, već su dobrom odbranom primorali protivnika da već u 4. napadu kompletira set. Dobro organizovana linija odbrane na čelu sa I. Šušnjarom sa lakoćom je ukrotila nalet britanske selekcije, pa je omogućen kontranapad. Nakon odličog napredovanja i tridesetak uzetih metara posle dve akcije, preostalo je samo da se materijalizuje dezorganizovana odbrana. Lopta je došla do krila na kome je Radovan Tajsić pobegao dvojici čuvara, a potom i u poslednjih nekoliko metara izdržao duel sa još jednim igračem protivničkog tima. Pošto ga niko nije dalje napadao, naš igrač je položio loptu ispod stativa, a M. Šušnjara smanjuje zaostatak na dva poena. Poslednja četvrtina utakmice je pripala gostima. Džejkob Kroslend je postigao esej u 65. minutu, ali Gejnford nije pogodio, pa je razlika ponovo iznosila dostižnih šest poena. Tada, ipak, našim igračima popušta koncentracija, pa tim beogradskih univerziteta iako nošen podrškom sa tribina ne uspeva da komletira nijedan set. Posle jedne kazne zbog ofsajda, brzom igrom mladi Ostrvljani stižu prvi put do dvocifrenog vođstva. Desni centar Konor Majers uspeva da već u drugom napadu probije za novi esej, a Gejnford donosi 12 poena prednosti. Do kraja poluvremena domaća selekcija ipak postiže poene. Milan Šušnjara sa pozicije halfbeka uspeva da položi loptu u protivničku in-gol zonu, a potom i prepolovi najveći zaostatak uspešnim šutem na gol. Do kraja utakmice ostalo je još četiri minuta, ap je dosta nade polagano u naredni napad posle šuta sa centra. Solidno su napredovali naši, prešli na polovinu protivnika, ali loše izvedena lopta kada je trebalo organizovati peti napad bio je poslednji kontakt sa loptom naših igrača. Do kraja su Britanci dobili jednu kaznu, a prvo naredno obaranje je značilo i završetak utakmice. 
Konačnih 26:32 s obzirom na renome protivnika deluje kao zadovoljavajući rezultat beogradskih studenata, no imajući u vidu dešavanja terenu, ostaje žal možda i za pobedom. U svakom slučaju, gosti jesu zaslužili pobedu, ali znatno teže nego što su prognozeri predviđali, pa ne čudi veliko slavlje Britanaca, kada im je Vuk Rašović, predsednik Univerzitetskog saveza sportova Beograda uručio veliki pehar za osvajača Trofeja Beograd za sezonu 2011. 
Naredni duel juniori BARLA imaće u subotu, 11. juna u Starim Banovcima, a protivnik će im biti mlada reprezentacija Srbije. 
