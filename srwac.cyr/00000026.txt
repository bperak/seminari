Info 
Vesti 
Rešavanje sporova alternativnim putem i putem Interneta uskoro postaje stvarnost za evropske potrošače 
Komesar za zdravlje i politiku zaštite potrošača, Tonio Borg, nedavno je podržao glasanje Odbora za unutrašnju trgovinu i potrošače u vezi sa alternativnim rešavanjem sporova i rešavanjem sporova putem Interneta. Na taj način je potvrđen sporazum koji je postignut između Evropskog parlamenta i Saveta u vezi s dva predloga koje je Evropska komisija dala 2011. godine. Države članice će početi da primenjuju propise u oblasti alternativnog rešavanja sporova i rešavanja sporova putem Interneta nakon njihovog konačnog usvajanja u Parlamentu u drugom tromesečju 2013. godine. 
Propisi u oblasti alternativnog rešavanja sporova obezbediće da se sporovi oko ugovora između trgovaca i potrošača rešavaju van sudova preko odgovarajućih tela za alternativno rešavanje sporova. Ova tela će funkcionisati u svim državama članicama i u svim sektorima, osim u sektoru zdravstva i visokog obrazovanja. Uredba o rešavanju sporova putem Interneta uspostaviće Internet platformu na nivou EU za rešavanje sporova između potrošača i trgovaca koji su nastali u transakcijama obavljenim putem Interneta. Ova platforma će povezati sva nacionalna tela za alternativno rešavanje sporova i biće dostupna na svim zvaničnim jezicima EU. Trgovci će biti dužni da potrošačima obezbede adekvatne informacije o mehanizmima za rešavanje sporova alternativnim putem i putem Interneta. Tonio Borg je izjavio da pomenuti propisi predstavljaju pobedu za potrošače i prekretnicu u funkcionisanju jedinstvenog tržišta. Na taj način će se povećati poverenje u jedinstveno tržište kod potrošača i trgovaca koji će moći da međusobne sporove rešavaju na jednostavan način uz male troškove, nezavisno od toga da li su proizvod kupili u svom gradu ili u inostranstvu, u radnji ili putem Interneta. Borg se zahvalio Odboru za unutrašnje tržište i potrošače i, posebno, izvestiocima zaduženim za ova dva predloga zbog njihove odlučnosti u postizanju uravnoteženog i brzog dogovora. Borg se takođe zahvalio državama članicama i Kiparskom predsedništvu za njihov intezivan rad i posvećenost u vezi sa ovim pitanjem. 
