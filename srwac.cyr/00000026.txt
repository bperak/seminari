Sednice Suda 
Redovna sednica 
Ustavni sud odlučuje o pitanjima iz svoje nadležnosti na redovnoj sednici koju zakazuje i njome rukovodi predsednik Ustavnog suda. Na sednici Ustavni sud: 1) odlučuje o pitanjima iz svoje nadležnosti utvrđene Ustavom; 2) donosi opšte akte iz svoje nadležnosti; 3) donosi godišnji program rada i planove rada Ustavnog suda i usvaja godišnji pregled rada Ustavnog suda; 4) obrazuje stalna i povremena radna tela Ustavnog suda i bira predsednike i članove stalnih i povremenih radnih tela i određuje njihove sekretare; 5) odlučuje o uspostavljanju saradnje sa drugim ustavnim sudovima i međunarodnim organizacijama; 6) utvrđuje predlog godišnjeg finansijskog plana Ustavnog suda, donosi plan izvršenja budžeta, godišnji izveštaj o izvršenju budžeta i plan javnih nabavki; 7) donosi akt o razvrstavanju radnih mesta i poslova u Stručnoj službi Ustavnog suda i određivanju položaja; 8) donosi pravilnik o unutrašnjem uređenju i sistematizaciji radnih mesta u Stručnoj službi Ustavnog suda i kadrovski plan; 9) odlučuje o pravima, obavezama i odgovornostima predsednika, zamenika predsednika i sudija Ustavnog suda, u skladu sa Ustavom i zakonom; 10) postavlja sekretara i zamenika sekretara Ustavnog suda, kao i druge državne službenike na položaju u Stručnoj službi Ustavnog suda; 11) odlučuje o pravima, obavezama i odgovornostima državnih službenika na položaju u Stručnoj službi Ustavnog suda, u skladu sa zakonom; 12) donosi akt o obeležavanju ustavnosudskih predmeta; 13) imenuje predsednika i članove Žalbene komisije Ustavnog suda; 14) odlučuje o drugim pitanjima utvrđenim zakonom, ovim poslovnikom i drugim aktima Ustavnog suda. 
Redovna sednica Ustavnog suda održava se u sedištu Ustavnog suda, po pravilu jednom nedeljno, a može se održati i van sedišta Ustavnog suda, kada to Sud odluči. Način rada i odlučivanje na sednici Ustavnog suda uređuju se Poslovnikom. 
Radna i pripremna sednica 
Ustavni sud može održavati i radnu i pripremnu sednicu. 
Na radnoj sednici Ustavnog suda razmatraju se ustavnopravna pitanja sadržana u predmetima koji su predloženi za dnevni red redovne sednice Ustavnog suda i druga pitanja koja su od značaja za rad i odlučivanje Suda. U radu radne sednice učestvuje i sekretar Ustavnog suda. 
Pripremnu sednicu, radi razjašnjenja stvari u predmetu, zakazuje predsednik Ustavnog suda po sopstvenoj inicijativi, na predlog sudije izvestioca ili po zaključku Ustavnog suda. Za pripremnu sednicu sudija izvestilac priprema referat o spornom pitanju i, po potrebi, predlaže održavanje javne rasprave ili konsultativnog sastanka. 
