Metalurzi očekuju dobre učinke
Svi pogoni uposleni
Za 20 dana u februaru topioničari proizveli 2.619 tona anodnog, a elektrolizeri 2.274 tone katodnog bakra. Polovinom januara u Livnici puštena linija mesinga i bronze koja je dala 131 tonu odlivaka. Iz FBŽ-a izašlo 295 tona dipforming žice. V. Janošević: Za ovaj nivo proizvodnje ima dovoljno radnika, ali je njihova starosna struktura nepovoljna
TIR. Topioničari su za 20 dana u februaru preradili 14.235 tona suvog koncentrata (677 tona dnevno) i dobili 2.619 tona anodnog bakra (124 tone dnevno). S obzirom na to da je u januaru u ovom pogonu stabilizovana proizvodnja, kako je rekao Vladimir Janoševeć, zamenik direktora TIR-a za proizvodnju i razvoj, očekuje se ostvarenje plana i za ovaj mesec (3.555 tona anoda). I potrošnja normativnog materijala (plinskog uglja), takođe se kretala u predviđenim granicama. Janošević posebno ističe da je u januaru i februaru bilo malo tzv. ekoloških zastoja, jer je meteorološka situacija bila povoljna, a i tada su se topioničari strogo pridržavali Akcionog plana za smanjenje aerozagađenja iz ovog pogona. Elektrolizeri su, sa 342 ćelije u radu, dali 2.274 tone katodnog bakra (plan 3.073 tone). Budući da je u januaru produkovano 110 tona plavog kamena, i ovde se nadaju dobrim februarskim rezultatima. U Zlatari je u toku kampanja proizvodnje zlata i ostalih plemenitih metala koja treba da se okonča početkom marta. U Fabrici sumporne kiseline od početka godine produkovano je 12.369 tona monohidrata. Ovaj metalurški pogon, po rečima Janoševića, uspešno prati Topionicu, pa beleži dobre pokazatelje rada. Posebno ohrabruje zasad relativno dobar plasman, tako da na zalihama ima oko 10.000 tona ovog proizvoda. U Livnici bakra i bakarnih legura polovinom januara puštena je linija bronze i mesinga (131 tona odlivaka) koja će nastaviti da radi i u naredna dva meseca, pošto su obezbeđene sekundarne sirovine. Livnica fazonskih odlivaka je stalno uposlena i to prema zahtevima tržišta (u februaru 1,5 tona raznih armatura, odnosno šest tona od početka godine). Iz FBŽ-a je izašlo 295 tona dipforming žice ili 1.144 tone od početka godine. Energana ove godine nije pomagala u grejanju grada, već je, samo sa jednim kotlom (broj pet), bila angažovana, po potrebi, radi održavanja tehnološkog grejanja metalurških pogona. Nivo Borskog jezera je ovih dana 3,5 metara ispod tačke preliva. S obzirom na to da se pojavio dotok, pripremljena je pumpna stanica na Beljevinskoj reci i uskoro će početi prepumpavanje vode u Borsko jezero. Tako ćemo imati puno jezero, a basenski pogoni biće snabdeveni dovoljnim količinama industrijske vode naglašava Janošeić. Transport TIR-a je uredno prevozio šljaku i koncentrate, kako drumskim tako i železničkim saobraćajem, a pružao je usluge istovara i JKP Toplana. Naš sagovornik zaključuje da su, neki manje neki više, svi metalurški pogoni uposleni i da za ovaj nivo proizvodnje ima dovoljno radnika, ali je njihova starosna struktura veoma nepovoljna (prosek preko 50 godina).
