Gdje je granica nepotizmu? 
Ponekad pokušavam razumjeti potrebu politički eksponiranih ljudi da slijepo slušaju. Da se dodvoravaju svojim partijskim šefovima, po uzoru na neke bivše sisteme. Ipak, nikada neću moći prihvatiti činjenicu da mlad čovjek, pa još i političar, po svaku cijenu želi da se uvuče pod skute nečega što je nečasno, nemoralno i veoma licemjerno. 
Umjesto da, bez obzira na boju stranačkog dresa, pokušavamo mijenjati loše navike i izopačene standarde, neki od nas rade potpuno suprotno u nastojanjima da opravdaju nepotizam i društvenu diskriminaciju. 
Pa tako i moj skupštinski kolega Srđan, dobi partijsku direktivu da " udari " po neistomišljeniku iz neesenesdeovske opcije. Jer, možete zamisliti, neko se odvažio da u skupštini progovori o nepotizmu i nemoralu javnih ličnosti. 
Iskoristiću ovaj portal i mogućnost da sa uvaženim čitaocima podijelim svoje, isključivo lično razmišljanje, o određenim pojavama koje postaju " normalne ", " logične " i " opšteprihvatljive ". 
Žalosno je da se u našem hermetički zatvorenom mikrosvijetu, opravdava činjenica da su najbolji privrednici ustvari najbliži srodnici ključnih nosilaca vlasti; da su najbolji direktori, savjetnici, rukovodioci... upravo braća, sestre, zetovi, snahe, najbliža rodbina, jer imaju isključivo jedan kriterij koji obični smrtnici nemaju - a to je da su veoma bliski sa ključnim partijskim ljudima. 
Standardi su unaprijeđeni u posljednje vrijeme. Odskoro brat, sin ili zet (isto vrijedi i za nježniji pol) ne mogu biti samo " stručni saradnici ", već moraju biti " direktori, glavni savjetnici ili u najmanju ruku načelnici sektora ", a da ne govorimo o korištenju javnih para. Najbolji su privrednici u vrhu vlasti, jer najefikasnije ispunjavaju kriterijume za dobivanje tih istih para. 
Zbog vlastitog stava izrečenog u skupštinskim klupama, da izabrani predstavnici građana ne bi trebali da koriste javna sredstva, i da nepotizam treba shvatiti kao veoma štetnu pojavu u društvu, bio sam izložen ogromnom negodovanju određenih pozicionih poslanika, tobože zabrinutih za neravnopravan tretman " sposobnih " i " podobnih " političara u odnosu na ostale građane, u materijalnom iskorištavanju blagodeti naše republike. 
Ne kažem da nije bilo nepotizma i ranije, pa i u mojoj stranci, i da je to veoma teško iskorijeniti, ali oblici društvenog iskorištavanja ličnih pozicija dosežu vrhunac u poslednje vrijeme. 
Umjesto da, bez obzira na partijsku pripadnost, mijenjamo ruinirani sistem vrijednosti, mi postojeće stanje opravdavamo i branimo još žešće, te uvjeravamo građane da je to upravo tako i nikako drugačije. Da je to sasvim normalno. I što je najžalosnije, brane ga mladi političari, koji bi trebali biti generatori novih ideja i novih političkih odnosa. 
Pa se želi opravdati tako, da su svi klošari i narkomani osim odabranog sina, da su samo partijski privrednici sposobni, da su samo pripadnici vladajuće opcije povlašteni, a da su ostali građani drugog reda, da ako nisi " naš " onda si državni neprijatelj i treba te " ukloniti ". 
I što je najvažnije, pitam se da li smo spremni da to stanje mijenjamo? Prvo u svojim redovima, pa onda i u cijelom društvu. 
Neka ove rečenice budu neka vrsta običnog ljudskog poziva da, u nekim stvarima, treba da se izdignemo iznad standardnih političkih klišea i da upravo mladi ljudi u politici pokušaju da svojim vlastitim primjerom i ponašanjem, pošalju poruku da je moguće stvoriti pravedniji i realniji sistem. 
U kojem bi, ako ništa drugo, bar svi imali ista prava. Pa čak i ako nismo stranački istomišljenici, ili smo možda i apolitični. 
