Đelić: Nema kolektivne krivice
Ažurirano pre 1 godina 43 nedelje
Potpredsednik Vlade Srbije Božidar Đelić odbacio je kritike Mađarske da nedavno usvojeni Zakon o restituciji promoviše koncept kolektivne krivice i izrazio nadu da će kroz dalji dijalog sa tom zemljom i mađarskom manjinom u Srbiji taj nesporazum biti rešen.
- Nastavićemo dijalog, pogotovu s mađarskom manjinom, i razjasniti da nema kolektivne krivice, ali oni koji su bili pripadnici okupacionih snaga, bili oni Srbi ili neke druge nacionalnosti, nemaju pravo na restituciju - rekao je Đelić pred početak diskusije na 11. Ekonomskom samitu Srbije. Visoki mađarski zvaničnici su, u proteklih desetak dana u dva navrata kritikovali Beograd zbog usvajanja Zakona o vraćanju imovine i obeštećenju, a zakon je tokom posete Subotici proteklog vikenda kritikovao i potpredsednik mađarske vlade Žolt Šemjen. Komentarišući dovođenje ovog zakona sa kandidaturiom Srbije za članstvo u EU vicepremijer je rekao da će Vlada sve ćemo učiniti za Srbiju na njenom putu ka EU, jer je ulazak u Uniju u interesu naše države Đelić je naveo da Mađarska jeste izrazila nezadovoljstvo povodom Zakona o restituciji, ali da mu je šef mađarske diplomatije Janoš Martonji rekao da je to bilateralno pitanje i da ne treba da postane evropsko pitanje. Upitan da li to što govori znači da amandmanima neće biti promene Zakona o restituciji pod pretnjom Budimpešte da neće podržati kandidaturu Srbije, Đelić je bio precizan. - Mađarska je bila i dalje je snažni pobornik proširenja EU na Zapadni Balkan i mislim da jedna tačka ne može urušiti odnose dveju država, ili bar da ne bi trebalo - istakao je potpredsednik Vlade. Prema njegovim rečima, nije slučajno što je Zakon o restituciji donesen tek posle 11 godina jer je to izuzetno delikatan korak, koji po prirodi stvari vraća u današnje vreme neke od najbolnijih momenata u našoj istoriji i istoriji sveta. - Trudili smo se da to bude momenat dodatnog istorijskog pomirenja i zato smo na zahtev mađarske manjine predložili amandman koji je trebalo dodatno da razjasni da niko ne treba da bude predmet kolektivne krivice - rekao je Đelić. On je podsetio da je Srbija dokazala da je protiv koncepta kolektivne krivice i svojom podrškom Haškom tribunalu i da je ne jednom rekla da krivci treba da budu imenovani a ne da odgovornost snosi ceo narod. On je rekao da je tačno da je Mađarska izrazila, ali da je šef mađarske diplomatije u Beogradu pre dve nedelje rekao da to nije bilateralno pitanje između Mađarske i Srbije, i zbog toga to ne treba da postane evropsko pitanje. - EK je dala pozitivno mišljenje na ovaj zakon o restituciji i svaka zemlja mora da nađe rešenje koje je njoj svojstveno i koje će biti efikasno - rekao je Đelić i najavio nastavak dijaloga pre svega, sa mađarskom manjinom, i razjašnjenje da se ne radi ni o kakvoj kolektivnoj krivici, ne samo mađarske, nego bilo koje, na primer nemačke manjinje, ni austrijske pa ni nekoga ko je možda u svojoj porodici imao nekoga ko je bio kvisling i deo ljotićevskog ili nedićevskog režima. - Ali oni koji su bili pripadnici tih snaga, bili oni Srbi ili neko drugi, nemaju pravo na restitruciju - poručio je vicepremijer. D. Milivojević
Ne zaboravljamo ko se borio protiv fašizma
Amandman koji smo predložili na žalost nije prošao u parlamentu, a parlament imenuje Vladu, a ne Vlada parlament, pa smo ga povukli i ovaj tekst ni na koji način ne kaže ništa protiv ijedne grupe u našem društvu. Ako je neko bio pripadnik okupacionih snaga ne znači da je to bio ceo narod - to samo znači da Srbija nije zaboravila ko se borio protiv fašizma, a ko je bio njegov pobornik pre nekoliko decenija. Ni više ni manje - objasnio je Đelić.
Potpredsednica Skupštine Vojvodine Maja Sedalarević koja u tom domu vodi odbor za evropske integracije i međuregionalnu saradnju očekuje da susedna Mađarska neće kočiti kandidaturu Srbije za članstvo u EU i da će na pravi način razumeti zakon o restituciji. - Najiskrenije se nadam da Republika Mađarska neće ni na koji način kočiti naš put ka kandidaturi, odnosno naš put evrointegracija. Iskreno se nadam da će na pravi način razumeti donošenje jednog ovakvog zakona i zašto zakon ovako i izgleda - izjavila je juče za Dnevnik Sedlarevićeva koja uskoro, na poziv mađarskog parlamenta, putuje u Budimepštu. Po njenim rečima, svakako je nedopustivo izjednačavati ljude koji su počinili zločine, ili učestvovali na bilo koji način u činjenju zločina, sa jednim narodom. - I ne bih volela da neko to tako tumači - dodala je potpredsednica Skupštine Vojvodine, istakavši da se zakon o restituciji apsolutno ne odnosi ni na kakvu kolektivnu krivicu. Komentarišući stav koalicionog partnera, Saveza vojvođanskih Mađara, da zakon o restituciji uvodi kolektivnu krivicu, podsetila je da u Ligi socijaldemokrata Vojvodine, čiji je ona funkcioner, smatraju da je zaista nedopustivo da se na bilo koji način, bilo kojim zakonom ili amandmanom, traži pravda ili prava za nekog ko je počinio zločine. - A svako za koga se ustanovi da nije činio zločine - naravno da treba da dobije satisfakciju - dodala je Sedlarevićeva. Odgovarajući na razočarenje predsednika Nemačkog narodnog saveza Rudolfa Vajsa zato što su LSV i Liberalno demokratska partija bili glavni protivnici amandmana SVM-a na zakon o restituciji, Sedlarevićeva je rekla da je taj akt jedan iz seta zakona koji je bilo potrebno usvojiti da bi se omogućio dalji put evropskih integracija Srbije. - Tako da smo mi u LSV-u svojim amandmanima uticali na kvalitet ovog zakona i naši poslanici su podržali ovakav predlog - rekla je Sedlarevićeva. S. N.
