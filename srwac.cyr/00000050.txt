Prisutni su imali prilike da u pet sesija simpozijuma upoznaju skoro trideset projekata, većinom lokalnih institucija kulture muzeja, biblioteka, arhiva, fakulteta, u vezi sa najrazličitijim temama vezanim za projekte digitalizacije kulturne baštine, podeljenih u nekoliko oblasti:
Predstavljeni su projekti institucija kulture u BiH, Italiji, Hrvatskoj i Srbiji, od virtuelnih prezentacija pokretnih i nepokretnih kulturnih dobara, softverskog procesiranja, preko Digital storytellinga i multimedijalnih prezentacija, do kreiranja digitalnih biblioteka, uređenja metapodataka i WEB 2.0 pristupa u arhiviranju i prezentovanju digitalnih sadržaja. Simpozijum je okupio brojne stručnjake iz raznih oblasti koji zajedno rade na poslovima digitalizacije kulturne baštine muzeologe, bibliotekare, arhiviste, IT inženjere kao i profesore univerziteta.
Narodna biblioteka Srbije je predstavila deo projekta Digitalizacija gramofonskih ploča na 78 obrtaja, pod imenom Bulbul sings echoes of the Bosnian Soul from the Old Gramophone (Bulbul pjeva zvuci bosanske duše sa starog gramofona). Usled tragičnih dešavanja u ratom zahvaćenom Sarajevu od 1992. do 1995. godine, zgrada Gradske vijećnice u kojoj je tada bila Nacionalna i univerzitetska biblioteke BiH, uništena je kao i veliki deo kulturnog nasleđa koje je čuvala. Nestala je i jedna od najvećih kolekcija gramofonskih ploča bivše Jugoslavije. Narodna biblioteka Srbije, koja već šest godina radi na digitalizaciji najstarijih gramofonskih ploča iz svog fonda, u ovoj kolekciji čuva, zaštićuje i čini dostupnim i ploče sa snimcima narodne muzike iz Bosne i Hercegovine. Verujući u dostupnost znanja i informacija, Narodna biblioteka Srbije napravila je CD-ROM prezentaciju, dostupnu i onlajn, Bulbul pjeva zvuci bosanske duše sa starog gramofona, koja pored opštih informacija o našem projektu digitalizacije ploča na 78 obrtaja sadrži i zanimljiv tekst o najranijim snimanjima gramofonskih ploča u BiH početkom 20. veka, opis kolekcije bosansko-hercegovačkih ploča, skenirane delove kataloga izdavačkih kuća koji se odnose na najranije pojavljivanje bosanskih ploča, etikete ploča, slike izvođača, kao i 93 pesme u izvođenju bosanskih i srpskih izvođača, uz metapodatke o svakoj od njih. Autori ove prezentacije su mr Vesna Aleksandrović i dipl. ing. Ivan Pešić. Prisutne je kroz prezentaciju provela Vesna Aleksandrović.
Po završetku simpozijuma, domaćini iz Sarajeva su ugostili i brojne izlagače i posetioce Pete SEEDI konferencije, koja je održana 19. i 20. maja 2010. godine Narodna biblioteka Srbije predstavila je svoj novi projekat o malo istraženoj temi kreiranja metapodataka za gramofonske ploče snimane na 78 obrtaja pod nazivom Data Mining Revealing the Sound Recordings Metadata Meaning. U prethodnih nekoliko meseci, autori ovog rada, mr Vesna Aleksandrović i dipl. ing. Ivan Pešić, radili su na kreiranju metapodataka iz COBISS baze za Digitalnu Narodnu biblioteku Srbije, te su svoju prvu verziju predstavili i na SEEDI konferenciji u Sarajevu. Pozitivna iskustva sa ove konferencije obogaćena su i razmenom iskustava sa kolegama iz Instituta iz Sofije koji takođe rade na digitalizaciji zvučnih snimaka, i uspostavljanjem kontakata u smeru buduće saradnje na ovom, u našoj sredini, malo poznatom poslu.
U zvaničnoj poseti Nacionalnoj i univerzitetskoj biblioteci Bosne i Hercegovine, u petak 20. maja 2010. godine, Vesna Aleksandrović je predala diskove sa prezentacijom zamenici direktora NUBNIH, Amri Rešidbegović, i koleginicama koje rade na specijalnim zbirkama.
Prezentacija će biti postavljena i na internet stranici NUBBIH, a mnoge druge zainteresovane institucije kulture u Bosni i Hercegovini su već izrazile želju da na svoje sajtove postave link kako bi se što većem broju građana učinila dostupnom i bila pristupačna sa više internet lokacija.
U razgovoru su dotaknute i teme vezane za funkcionisanje bibliotečkih poslova, od obrade građe, izrade CIP zapisa, preko ISMN i ISAN agencija, do načina popunjavanja fondova. Tom prilikom je dogovreno da će Narodna biblioteka Srbije pokloniti Nacionalnoj i univerzitetskoj biblioteci BiH određeni broj plakata iz perioda posle 1945. godine, koji joj nedostaju u fondu, kako u analognom, tako i u digitalnom obliku. Radni deo boravka u Sarajevu nastavljen je posetom muzeja Art Kuće Sevdaha. Uspostavljeni su kontakti sa ciljem saradnje između Narodne biblioteke Srbije i ove mlade ustanove kojoj je cilj da neguje i promoviše lepote bosanske sevdalinke. U vreme naše posete muzeju, Beba Selimović davala je intervju boegradskoj televiziji, te smo imali prilike da i sa njom podelimo zanimljive informacije o gramofonskim pločama i obavestimo je o našem poklonu građanima Bosne i Hercegovine.
