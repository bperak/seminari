Završena četvrta faza rekonstrukcije kriveljske flotacije
Nove mašine osvojile pogon
Druga linija za osnovno flotiranje (od ukupno tri) startovala juče tako da dve trećine rude pri osnovnom flotiranju i kompletno prečišćavanje idu preko nove opreme kaže Ljubodrag Bošković. Već ostvarena bolja iskorišćenja i kvalitet koncentrata, uz znatne uštede električne energije jer su stare linije imale po 21 elektromotor, a nove imaju samo po šest. Predstoji montaža poslednje linije za osnovno flotiranje i aktiviranje automatike FLOTACIJA VELIKI KRIVELj. U kriveljskoj flotaciji juče je počela da radi još jedna nova linija za osnovno flotiranje rude koja se melje na trećem paru mlinova. Time je okončana četvrta faza rekonstrukcije ovog pogona Rudnika bakra Bor i sada ruda sa prve i treće mlinske sekcije ide preko novih mašina, kao i kompletno prečišćavanje. Prema rečima Ljubodraga Boškovića, rukovodioca projekta rekonstrukcije, preostala je peta faza u kojoj treba da se postavi treća linija nove opreme za flotiranje rude sa druge sekcije mlinova. Time će se završiti građevinski, mašinski i elektroenergetski deo rekonstrukcije i preći na aktiviranje automatske regulacije procesa pomoću računara i spektralne analize uzoraka. - Tokom ove, četvrte etape velikog posla instalirana je kompletna linija za hidrocikloniranje (sa pumpama), linija osnovnog flotiranja od šest rezervoara zapremine 100 kubika i kondicionera od 130 kubika kaže Bošković. Sada možemo reći da se dve trećine osnovnog flotiranja i kompletno prečišćavanje obavljaju na novim mašinama. To praktično znači i da smo završili 85 odsto poslova na rekonstrukciji Flotacije. Ostalih 15 odsto podrazumevaju zamenu hidrociklonske baterije i osnovnog flotiranja druge mlinske sekcije, a već smo pominjali da su završeni svi cevovodi, svi razvodi niskog i visokog pritiska, tehnoloških spirnih voda i još mnogo toga. U maju slede pripreme za demontažu preostale dve stare linije mašina (treća ostaje za rudu sa Cerova), a potom montaža poslednjeg niza rezervoara od 100 kubika i ugradnja konstrukcije hidrociklonske baterije. Baterija je spremna, samo se čeka zgodan momenat kako se ne bi poremetili proizvodni planovi. Za vreme naše posete kriveljskoj flotacija bila je u toku i mesečna inspekcija mašina na prvoj liniji za osnovno flotiranje nakon 2.500 radnih sati. Obavljali su je naši inženjeri zajedno sa partnerima iz kompanije Meco minerals, a proveravani su svi vitalni agregati i elementi prve linije za osnovno flotiranje puštene 22. januara. Inspekcija linije prečišćavanja, obavljena još polovinom novembra, pokazala je da su rotori, statori i pogonske grupe flotacionih mašina u izuzetno dobrom stanju, bez povećanog habanja. - To isto se sada pokazuje i na mašinama za osnovno flotiranje rude sa prve mlinske sekcije ističe zadovoljno Bošković. Jer, na mehanizmu svake flotacione mašine najvažniji, i najskuplji, su rotori i statori. Inspekcija podrazmeva i zamenu ulja svih pogonskih grupa i transmisije, proveru habajućih elemenata. Prva poređenja proizvodnih rezultata nove sa starom opremom pokazuju da su iskorišćenja i kvalitet koncentrata znatno bolji i da su uštede električne energije veće jer je na svakoj od starih linija bio po 21 elektromotor, dok ih je na novim samo po šest. Paralelno sa ugradnjom novih linija odvija se i ugradnja elektroenergetskih komponenti i merno-regulacione opreme. Njome će se automatski regulisati nivo pulpe u rezervoarima, broj obrtaja pumpi, pritisak u hidrociklonima itd. Jedino što ostaje za ugradnju u tzv. petoj a - fazi jesu spektralni analizatori koji čekaju da se sve završi. Njihova uloga je da uz pomoć sistema kamera koje mere prečnik mehura u peni, i analize jalovine sa sve tri sekcije i kontrolnog porečišćavanja, upoređuju ulaz i izlaz iz mašina i šalju centralnom računaru podatke o tome koliko treba da se doda kreča, reagenasa, vazduha, vode. Na taj način sistem će sam regulisati svoj rad kako bi povećao maksimlano iskorišćenje minerala bakra iz rude koja se flotira. Valja reći i to da kriveljski floteri nastoje da sačuvaju sve što je dobro od stare opreme. U staro gvožđe ide samo ono što je baš dotrajalo, dok flotacione mašine planski demontiraju kako ih ne bi oštetili. Potom ih skladište na delu placa za slučaj svoje i potrebe nekog drugog basenskog pogona. Tako se radi i sa mehanizmima, elketromotorima, pumpama sa svim zdravim delovima i konstrukcijma.
