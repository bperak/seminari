Podaci: 
Potpukovnik RV i PVO Đorđe S. Aničić je za vreme NATO bombardovanja 1999. godine bio zamenik komandanta čuvenog 3 raketnog diviziona (3. rd.PVO), rukovalac gađanja na raketnom sistemu S-125M " NEVA ". Učesnik je u obaranju aviona F-117A, i oficir sa najviše sati borbe sa Nato avijacijom. 
Utorak, 18.05.1999. 
Ujutru u 07:30, budi me Dani da idem u smenu. On najavljuje da ide u izviđanje. Dosta mi je više tvog izviđanja. Odvedi inžinjerce neka rade svoj posao. Počeo je da ujeda. Još je mamuran od sinoć i zato je besan. Kažem mu da to nije u redu. " Juče smo te menjali zato što smo imali goste. 
Danas ideš u izviđanje. Kad ti uopšte dežuraš. Stalno nešto izmišljaš. Zajebi ti to. Odeš u izviđanje i nema te ceo dan. Ja treba da ratujem, da uvezujem jedinice, odrađujem poštu i rešavam sve probleme. Tebe nigde nema. " 
Crnobrnja ćuti. " Šta ima veze što je Stoimenov gore na tehnici kao rukovalac gađanja. Koliko puta je tebe menjao. Jesmo li mi bilo šta rekli. Sad odjednom ne može. Ne interesuje me šta radiš, ali ima da dežuraš kao i mi. " Vidi da je preterao. Pita ko je udario " keca " u branik? " Nemam pojma. " " Saznaj ko je. " " Nemam nameru. Ja ga nisam svakome davao, kao ti. Nisam policajac, niti imam vremena. " 
U 15:40 krećem ka vatrenom položaju. U smeni sam od 16:00. Nailazim na pripravnost br. 1, sa raketama na pripremi. Moćno i sablasno deluju. Stoimenov je tu kao rukovaoc gađanja, a Danija nema. Pitam je li dolazio? Kaže da nije. Dani, stvarno, nije normalan čovek. Mojoj sumnji nema kraja. Pa rekao je da ide " gore ", kad sam ja polazio na zadatak. Frka je na Operativnom centru. Ima ciljeva oko nas. Nemam ih na radaru. Bacetić radi sa mnom. Nalet je bio žestok. Matić je zvao iz Beograda. Danas je slobodan, interesuje se za drugare. Svi smo dobro. U 17:30, dobijamo pripravnost br. 2 
Rus je oduševljen našim radom. On je navikao da se zone preklapaju raketnim sistemima po dubini. Rusi su " Nevu " izbacili iz upotrebe. Posmatra ciljeve svuda oko nas i naš način rada. On je drugačije zamišljao. Raketne jedinice poređane kao na frontu i pokrivaju sve visine i različite domete, a sa druge strane napad avijacije protivnika 
Vojni obveznik Živković je došao u kabinu da se javi kući. Čovek, koga sam prvu noć po njegovom dolasku, našao sklupčanog u ragastovu vrata ulaza u školu u Mihaljevcima. Ne mogu da zaboravim preplašen izraz njegovog lica i reči upućene meni: " Đole, vadi me odavde " Sada je drugi čovek. Shvata situaciju. " Valjda će brzo da se završi ", kaže. Kući svi kod njega plaču i kažu da je dobro što se javio. Sinovi su mu završili školu. Jedan vrlo dobar, a drugi odličan. Barem nešto lepo 
Sreda, 19.05.1999. 
Došao je potpukovnik Milenković sa " pragom ", na koju je postavljena raketa sa MIG-29. Genijalna stvar. Razgovarali smo dugo o taktičko tehničkim karakteristikama i načinu upotrebe. Obišli smo i izabrali položaj za njega. Starešina, koji ostaje sa nama, na " pragi " je zastavnik Cvija. Dobar čovek. Ljudina. Praktično kao da imamo " strelu " ili " iglu " dometa oko 20 km. Ne zrači, što je velika stvar 
Oko 13:05 došao je pukovnik Stanković. Sutra od 08:00 do 10:00 treba u uređenoj učionici Osnovne škole u Bečmenu da budu uručene medalje i odlikovanja našim ljudima Rekao sam mu da sutra hoću da razgovaram sa generalom Petrovićem. Da smo mi Srbi budale. Drugi vode politiku, a mi ratujemo. Kompjuter iz jedinice je kući kod Danija, a mi obijamo pragove po Beogradu da ga nabavimo. O planiranoj upotrebi agregata, o pozerstvu. O tome da ne dežura na tehnici. " Popričaj sa Dotlićem i Borom. " Gleda me bledo. Može li da veruje? " Ovo ti pričam kao drugaru. Znamo se dugo. Uostalom, ako nije tako, što sve poslove obavljate sa mnom? " 
U smeni sam od 16:00 do 00:00. Ništa posebno se ne dešava. Černomirdin je otišao oko 22:30. Ispratili su ga NATO lovci. Nebo je odjednom postalo čisto Ja sam u 23:00 počeo da skidam pancir, da se malo prodišem od sparine. Obukao sam bluzu, opasao pištolj. U pripravnost br. 2 prevedeni smo u 22:50. Konstatujemo kako ne pamtimo kad smo u ovo vreme bili u pripravnosti br. 2. Prosto neverovatno. 
Iznenada nas u 24:00 prevode u pripravnost br. 1. Spremni smo za borbeni rad. Uključujem zračenje na osmatračkom radaru i na ekranu vidim jako puno ciljeva na daljinama od 10 do 12 km od nas. Iz pet pravaca idu na nas. Nišanski radar još nije spreman. Puštam prvi prsten i idem na drugi, koji je na daljini 25 km od nas. Cviju zovem i dajem mu cilj na azimutu 110 do 120. Dogovorili smo se da, ako budem u situaciji, prvo da ja pucam, a on da bude u zasedi dalje. Čim krenu na mene onda on da puca bez ikakvog zračenja. Moramo postići iznenađenje. Mi usmeravamo na azimut 180. Cilj je na daljini 17 18 km. Naređujem dizanje visokog napona na nišanskom radaru i na daljini od 15 do 16 km antena. Veoma brzo, za nekoliko sekundi, formacijski oficir vođenja Janković pronalazi cilj. Mali okret točkića po azimutu i mesnom uglu i cilj je doveden u centar. Ide u manevar. Točkići su škljocnuli gurnuti od sebe. Predaja na praćenje. Operatori praćenja ga prihvataju i posle stabilisanja pratećih sistema posle dve do tri sekunde naređujem: " Cilj uništi sa dve, metod vođenja, način aktiviranja bojeve glave, utrošak raketa, način lansiranja. " Zaglušujući pisak, paljenje startnih motora i prva raketa startuje poleće sa rampe, posle pet sekundi odlazi i druga. Oficir vođenja izveštava parametar, visina, brzina, prva zahvat, druga zahvat, vođenje normalno. Daljina 14 km. Tiosavljević komentariše. " Jebo te, šta je ovo? " Odraz od cilja je bio ogroman na pokazivaču operatora praćenja. Prva eksplozija rakete u reonu cilja, druga eksplozija, daljina 13 km, azimut 180. Naređujem skidanje visokog napona i ekvivalent. Školsko gađanje. Smena nam je došla na vreme. Pokucali su na vrata. Borbeni rad je u toku. Rekao sam im da sačekaju ispred stanice. Sada je velika opasnost, dve smene ljudi su na vatrenom položaju. Mi ne možemo da se izvučemo jer je nalet u toku i zamenimo mesta. Dotlić je malo zakasnio i stajao dva do tri minuta kod kabine raspodele napona i posmatrao lansiranje. Video je sve vizuelno. Sa Operativnog centra Brigade od Obrenovca najavljuju helikoptere. Zastavnik Cvija je, takođe, pucao sa " pragom ", posle nas. Javlja mi da nema više raketa i da ide u premeštanje. Slažem se sa njim. Dotlić ulazi u kabinu i staje između oficira vođenja i operatora praćenja 
Avioni na nas naleću u talasima iz tri pravca. Posle lansiranja nemamo više indikaciju da je lansirna rampa, sa koje je pucano, ispravna. Nešto se dogodilo sa njom. Kao da znaju za to avioni su se uskomešali i kompletan nalet, najjači od početka rata, od kako sam ja u smeni, ide na nas. Sa azimuta 205 235, kao da znaju da mi je tu zona zabrane (nemoguće lansirati, jer bi se oštetila sopstvena tehnika). Sa azimuta 300 330 i 150 180. Aviona " milion " u vazduhu. Komandujem pomoćniku rukovaoca gađanja azimute zračenja imitatorom. Oko nas prava košnica. Stojanović odbrojava rad na imitatoru dužinu zračenja. Komande mu nisu odsečne i kratke. To moramo izanalizirati. Bukvalno se samo šetamo sa jednog cilja na drugi i zračimo po pet sekundi, jer nema vremena za duže. Stanicom za vođenje nišanskim radarom, idemo na jednu grupu, a imitatorom zračenja na grupu koja dolazi sa azimuta zone zabrane. Treća grupa aviona u vazduhu je nepokrivena. Ponovo naređujem traženje cilja i imamo paru u odlasku na daljini 14 i 18 km. Sa druge strane, nama iza leđa u zonu ulazi cilj na daljini 15 km. Nemamo vremena da gađamo u odlasku. Idemo na ovog u dolasku. Kako smo ga ozračili tako se na ekranu pojavljuju pasivne smetnje, kojima je cilj pokriven, i oficir vođenja izveštava da ga ne vidi. Naređujem skidanje visokog napona. Dalje smo kompletan nalet do 01:30 radili sa imitatorom. Avijacija je dolazila do granice uništenja i nije ulazila u zonu dejstva. Na Operativnom centru Brigade je Luka Trgovčević i kaže mi: " Ako budeš mogao ti radi, ali se čuvaj da te ne zajebu. " Kažem mu da me pusti da radim i da me ne zove često, jer je velika frka. " Vidim ", kaže, " želim da ti pomognem, otkud znam vidiš li sve. " Stanković je, posle pucanja, zvao i pita kakva je manifestacija po ekranima. Dajem mu oficira vođenja Jankovića da mu objasni šta je video. Prvi put smo uspeli da dovedemo i drugu raketu na cilj. Do sada nije ulazila u očekujući prostor i kao đule išla je putanjom kosog hica. Stanica je znači ispravna konačno i po drugom kanalu. Čujem Stankovića kako sa Operativnog centra brigade izveštava Korpus o dejstvu. 
U vazduhu ima ciljeva na udaljenosti 30 - tak kilometara od nas. Naređujem da se smena na brzinu zameni. Iz prethodne smene ostajemo Roksandić, Janković, Matić i ja. Oni su na sredstvima 24 sata, pošto su im zamene otišle kući. Sada je broj ljudi na vatrenom položaju znatno smanjen. Ne želim da odem dok traje nalet, jer nije fer prema Dotliću. To mi on i kaže. " Ti si počeo, radi do kraja. " Odoleli smo. Smena je veoma profesionalno odradila svoj posao. Nešto se važno desilo u vazduhu, čim su se tako uskomešali. Matić mi kaže: " Đole, svaka ti čast, kako si bio hladan ", a Dotlić me ljubi i kaže: " Svaka čast za rad sa imitatorom, veoma profesionalno. Ovo je za knjigu. " Nalet je završen oko 01:30 i ja ostavljam smenu. Odlazim sam kroz đubrenjak prema selu. Oko mene mrak i tama. Razmišljam zašto nisu lansirali protivradarsku raketu na nas. Radili smo veoma kratko na anteni. Od momenta otkrivanja cilja do momenta uništenja prešao je samo četiri kilometra. Možda je to razlog. Nismo mu dali vremena. Bili smo mnogo brži od njega.Tepavac je sa ljudima kod prvih kuća na ulasku u selo. Kratko se zadržavam kod njih. Svi me ljube i čestitaju. Ogroman psihološki teret i fizički zamor polako jenjava. Ujutru idemo u premeštenje. To je više nego sigurno. Legao sam da spavam oko 02.30, posle brojnih popušenih cigareta. Taman sam zaspao, kad me je zvao Stanković da mi kaže da pored starešina, koje je nabrojao ranije u stroju, danas moraju biti i Radivojević i Ljubenković. " Kako, Dragane, sad da im nabavim uniforme? " " Ništa se ne sekiraj, doneću ih ja ujutru, kad budem dolazio. " " Dobro ", i spuštam slušalicu 
Komentar br. 10 
Ponovo pokušaj izbegavanja borbenog dežurstva od strane komandanta jedinice.Interesantan dijalog komandanta i zamenika. 
Svojevrsno priznanje Rusa dato za hrabrost i način borbenog rada posluge 
Aničić upoznaje načelnika štaba 250. rbr PVO, Stankovića, da komandant diviziona ne radi svoj posao, da izbegava borbenu tehniku, da se alkoholiše i da je jedini kompjuter iz jedinice odneo kući.Reakcija je izostala.Dokaz koliko je zloupotreba komandne linije moguća. 
U opisanom borbenom radu, u noći 19 / 20 maj, primetno je komandovanje rukovaoca gađanja kompletnom borbenom poslugom.Vršeći analizu i upoređujući ovaj borbeni rad sa borbenim radom kad je srušen " Stelt " F-117A vidi se da su tada borbenim radnjama komandovala oba rukovaoca gađanja.Dani Zoltan nikad nije ispričao istinu koju zna borbena posluga.Sasvim drugu priču plasirao je u javnost i svu slavu preuzeo na sebe.Tim pričaama je oštetio ne samo drugog rukovaoca gađanja Aničića već i kompletnu borbenu poslugu. 
Mnogo kasnije doći će se do vrlo pouzdanih podataka da je tu noć, 19 / 20 maj, pogođen strategijski bombarder B-2A tada vredan preko 2 milijarde dolara.Na žalost za njega nemamo materijalnih dokaza jer je pao na teritoriju Hrvatske.Brigadi je zvanično priznat ovaj pogodak i u spomen sobi brigade na mapi je to potvrđeno.Tako je Aničić postao jedini oficir koji je kao rukovalac gađanja učestvovao u obaranju oba stelt aviona F-117A i B-2A, a od ostatka borbene posluge podoficiri Dejan Tiosavljević i Dragan Matić ORP (operatori ručnog praćenja), Vladimir Ljubenković komandir osmatračkog radara (OaSt) i Đorđe Maletić komandir odeljenja izvora napajanja (OiN). Brigada je dobila orden narodnog heroja, a borbena posluga nije dobila ništa, bez obzira što je predlog zvaničnim putem poslat iz diviziona. 
Iz svega iznetog da se zaključiti ko je srušio američki " Stelt " program u celini. 
Iz akta o predlogu stimulativnih mera vidno je nepoznavanje sastava borbene posluge od strane Dani Zoltana.Majora Roksandića na rednom broju 2 (dva) naziva pomoćnikom rukovaoca gađanja, a on je fizički udaljen više od dva metra od rukovaoca gađanja.Kakav je to onda pomoćnik? Analizirajući dužnosti i obaveze pomoćnika rukovaoca gađanja i dužnosti komandira baterije koji radi na pultu priprema raketa dolazi se do zaključka da je bivši komandant pobrkao lončiće i poistovetio te dve dužnosti.One međusobno nemaju nikakve veze, ni po mestu lociranja ni po svojim dužnostima i obavezama.Postavlja se opravdano pitanje da li je neko ko ne poznaje elementarne stvari na raketnom sistemu " Neva " bio u stanju da ga modifikuje kako je to javno tvrdio.Dani Zoltan je školovan za raketni sistem " Volhov ". Pravog pomoćnika rukovaoca gađanja Stojanovića (na rednom broju 4) koji sedi do rukovaoca gađanja on naziva pomoćnikom rukovaoca gađanja za rad sa IRZ-om.Upotrebljava termin koji ne poznaje Pravilo gađanja.Katastrofalno bi bilo da je ovako stvari posmatrala i komanda brigade prilikom odlučivanja o dodeli stimulativnih mera borbenoj posluzi koja je oborila F-117A. Da li je u pitanju neznanje? 
