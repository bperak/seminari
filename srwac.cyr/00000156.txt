Petrovdanski broj Svetigore
17. Jul 2012 - 9:59
Iako nije proteklo mnogo dana od prethodnog do novog broja Svetigore », to ne umanjuje sadržaj, niti kvalitet ovog novog 217. petrovskog broja obraznika za vjeru, kulturu i vaspitanje Mitropolije crnogorsko-primorske. Ovaj broj je nastao u periodu Petrovskog posta i uglavom je zahvatio teme vezane za junsko-julske praznike.
Kako je Crkva rođena na Pedesetnicu, tako se i sedmice u crkvenom kalendaru počinju brojati od toga dana, pa i ovaj prikaz ćemo krenuti tim redom. Na akademiji u Budvi, povodom slave grada Svete Trojice (Pedesetnice) protosinđel mr Kirilo Bojović, urednik časopisa Svetigora održao je predavanje na temu Sveta Trojica, koje u cjelosti možete pročitati u novom broju časopisa. Sveta Trojica je i slava hrama u Vraki u Albaniji, o čemu govori kratka reportaža. Koliko srpski, toliko je i albanski« Apostol srpske Galileje »sveti kralj Vladimir, kako ga je nazvao iguman Petar (Dragojlović), čiju kompletnu besjedu o tom svetitelju možete pročitati u novoj« Svetigori ».
Poslije praznika Svete Trojice, svetoga Konstantina i Jelene, svetoga kralja Vladimira, sledeći najveći junski praznik je Vidovdan najsvjetliji i najopjevaniji srpski praznik, svijetli po svojoj pobjedi nad smrću, po svom vaskrsenju. Proslavljajući Vidovdan, mi pobjedu proslavljamo, naziv je besjede Njegovog visokopreosveštenstva Arhiepiskopa cetinjskog Mitropolita crnogorsko-primorskog Amfilohija, koja stoji na početku broja. O proslavi Vidovdana na Kosmetu i Vasojevićima govore reportaže. Ove godine su dodijeljene, već po tradiciji nove Vidovdanske povelje. Zastupljena je i vidovdanska poezija.
Dakle, ovaj broj je pripreman u toku posta, koji prethodi prazniku svetih Petra i Pavla. Da bi bolje razumjeli smisao i značaj tog praznika i pripreme za njega pomoći će vam tekst jeromonaha Irineja (Stinberga) Po svoj zemlji iziđe blagost njihova.
U ovom broju se završava ogled dr Ksenije Končarević o ženskom monaštvu koji je« Svetigora »objavila u šest djelova. Na neki način, žensko monaštvo je i tema predavanja Mitropolita Amfilohija Marija je bolji dio izabrala, koje je održano u manastiru Duga na Vaskrs ove godine, prilikom sabora ženskog monaštva kod nas.
« Svetigora »se na nekoliko stranica oprostila od protojereja-stavrofora Radovana Bigovića, koji se upokojio 31. maja ove godine. Vjera danas je naziv predavanja ovog počivšeg velikog trudbenika na njivi Gospodnjoj Srpske pravoslavne crkve, koje je smješteno među stranice posvećene uspomeni na njega. Tu su i pomen slugi Gospodnjem Petru Todoroviću i sjećanje na Pavića Radovića.
O Martinićkoj bici i čudu svetog Petra Cetinjskog piše Milutin Veković, a povodom aktuelne teme vezane za obnovu kapele na Lovćenu, pročitajte članak Jovana Markuša« Vapaji kneza Mihaila Petrovića Njegoša za Lovćenskom svetinjom ».
Novi broj donosi i putopis iz Njemačke koji potpisuje Apolon Miščenko. Aleksandar Vujović je napisao reportažu o proslavi mature bogoslovaca šesnaeste generacije obnovljene Bogoslovije Svetog Petra Cetinjskog.
Na samom kraju iz hronika saznajte šta se značajno zbivalo u svijetu, pomjesnim Crkvama, otačastvenoj Crkvi i Mitropoliji crnogorsko-primorskoj.
