Lažna dilema: Srbijanac ili državljanin Srbije?
Ja sam Srbin rođen u Sremu. Kako se izjašnjavam? Kao Srbin i državljanin Srbije. Kako da se izjasni Mađar rođen u Irigu? Izjašnjavanje je stvar činjenica i volje. On može da se izjasni: kao Mađar i državljanin Srbije. Može, ako hoće, i kao Srbin (jer biti Srbin nije samo stvar rođenja) i državljanin Srbije. A ne može, čak i da hoće, kao Mađar i državljanin Mađarske. Bar dok živi u Državi Srbiji.
Izraz: državljanin Srbije sasvim dobro pokriva sve slučajeve. Ima Srba državljana Amerike, Engleske, Rumunije, Hrvatske Naravno da zbog toga nisu Amerikanci, Englezi, Rumuni, Hrvati Osim ako bi sami hteli da se tako izjasne. Zato je potpuno nepotrebno promovisati pojam Srbijanac. On je odavno izgubio funkcionalnost. A u međuvremenu je dobio i posrpdno značenje.
Srbija je država, čije ime dolazi od njenog državotvornog naroda Srba. U njoj, osim Srba, koji čine preko 80 posto od ukupnog broja stanovnika, žive i pripadnici drugih naroda, koji su, kao i Srbi koji žive u Srbiji, državljani Srbije.
I na kraju da kažem: da na svetu postoji ijedna nacija, čijoj bi se istoriji, i duhovnosti divio više nego srpskoj, lično bih se izjasnio kao pripadnik te nacije, iako nisam. Ali, ne postoji. Neki verovatno misle i da postoji, pa se otud, ako ne i zvanično, a ono svojim stavovima i delima, odriču srpstva ili srbstva (meni pašu oba izraza, a koji će prevladati, odlučiće vreme).
Ja lično se srpstva ili srbstva i Srbije mogu odreći samo u ime Carstva Božijeg. Do prispeća u njega, ostajem Srbin iz Srbije i državljanin Srbije. A da državljanstvo, usled nekih okolnosti, čak i promenim, mada je to gotovo nemoguće da se dogodi, to na one prve dve činjenice neće imati nikakav uticaj.
About the author
