Vasin: Neće nam Čanak predviđati budućnost
Ažurirano pre 5 dana 3 časa
Politika
Šef Lige socijaldemokrata Vojvodine Nenad Čanak ispostavio je nedavno poduži spisak kritika na račun Demokratske stranke, a posebno demokrata u Pokrajini, s kojima je, inače, njegova stranka tu u koalicionoj vlasti.
Osim oštrih reči oko Vojvodine, koje su i ranije s vremena na vreme umele da upale varnice među dugogodišnjim političkim saveznicima, Čanak je DS-u ovog puta predvideo maglovitu budućnost. U vojvođanskom DS-u, ovog puta, odgovaraju da to nije politički korektno, tvrde da je pokrajinska koalicija stabilna, a da LSV i dalje smatraju svojim saveznikom u borbi za vojvođansku autonomiju.
Svačije je pravo da bude oštar, ali ja sebi ne bih dopustio da na takav način govorim o drugoj stranci, koja je uz to koalicioni partner. Nije politički korektno procenjivati maglovitu budućnost druge partije kaže predsednik Pokrajinskog odbora DS-a Miroslav Vasin, koji je i član Vlade Vojvodine, u čijem sastavu su DS, LSV i Savez vojvođanskih Mađara.
Čankov spisak na račun DS-a u Subotici, gde je pre nekoliko dana proslavio 23 godine od osnivanja LSV-a, bio je poduži. On je tom prilikom novinarima govorio i o saradnji s DS-om u Vojvodini, podsetivši na to da je ta stranka imala svoje ljude, od predsednika Republike do mesne zajednice, a da se umesto izgradnje institucija išlo u unutarpartijske pogodbe. Napomenuo je da je od svih koruptivnih afera o kojima se govori u Vojvodini najveći broj aktera iz DS-a. Zamerio im je i što sada govore reči LSV-a a da prethodne četiri godine Liga nije mogla ništa da istera jer su se oni protivili. Poručio je i da sumnja u njihove iskrene namere u pogledu Vojvodine.
Tačno je da smo proklamovali politiku da je autonomija Vojvodine među najvažnijim interesima Srbije. I tačno je da smo promovisali borbu za autonomiju Vojvodine kao borbu za bolji položaj i Srbije rekao je Vasin, dodajući da je to, uz zalaganje za vrednosti višenacionalne Vojvodine, njihov prioritet.
Uz ta dva prioriteta, kako je ocenio, PO DS-a je nosilac borbe za demokratske vrednosti u okviru Republike Srbije.
U tom smislu, postoje stranke koje smatramo saveznicima, a to su i LSV i SVM. Bez obzira na sve sumnje, oni su naši saveznici u tome, a koalicija u Vojvodini funkcioniše stabilno. Počele su redovne konsultacije o svim stvarima, dvaput mesečno s predsednikom poslaničke grupe LSV-a i s predstavnikom SVM-a kazao je Vasin.
On je rekao i da su afere koje se pominju politikanstvo opozicije i da služe kao instrument u pokušaju da se destabilizuje vlast u Vojvodini. Na primedbu da o aferama govori i njihov koalicioni partner u pokrajinskoj vlasti, Vasin je kazao da je Čanak izrazio vrstu rezerve o većoj brizi o autonomiji Vojvodine.
Ni Čanak ni iko drugi nema razlog da sumnja da PO DS-a želi da stane na čelo onih snaga koje se bore za autonomiju Vojvodine rekao je Vasin.
S. Kova č evi ć
Jovanov (DSS): Odgovornost za sve što je DS radio ima i LSV
Za opozicioni DSS u Vojvodini, sve što je Čanak rekao na račun DS-a tačno je, ali ističu da odgovornost ima i LSV.
Sve što je Čanak rekao o Demokratskoj stranci je tačno. Jedino što u toj analizi nedostaje jeste činjenica da je takvom DS-u, u svim poslovima koje je Čanak pobrojao, najverniji partner bio upravo LSV. Za sve što je radila Demokratska stranka odgovornost snosi i njen mlađi koalicioni partner kaže za naš list poslanik i portparol Pokrajinskog odbora DSS-a Milenko Jovanov.
