Draga braćo i sestre, veliki svetitelj i učitelj crkve Božije, koga mi danas proslavljamo, u drugoj nedjelji Velikoga posta, Sveti Grigorije Palama, molio se Bogu ovim riječima: Gospode, prosvijetli tamu moju "
On je, kao i naš otac Sveti Sava, u svojih 17 - 18 godina čuo glas Gospodnji koji ga je pozvao. Zajedno sa svojim bratom Makarijem i roditeljima, koji su bili veliki uglednici na carskom dvoru u Carigradu (a i njegova sestra je kasnije bila igumanija kod Soluna, zvala se Ksenija), krenuo je za Gospodom i postao vjerni Njegov sluga. Kao mlad je napustio Carigrad, došao u Svetu Goru, i tu postao poslušnik jednog od uglednih tadašnjih velikih duhovnika svetogorskih. Tu je ispunjen vjerom, pokajanjem, smirenjem, i svakom vrlinom, zablistao kao jarko sunce na nebu Crkve Hristove. Njegova svjetlost do danas nam sija i obasjava nas. Njegov sveti primjer nas uči kako treba Bogu služiti, kako treba u Gospoda vjerovati, i kako se treba Gospodu klanjati.
Više vjekova prije njega, jedan drugi veliki sasud Božije blagodati, Sv. Benedikt Nursijski, koga takođe danas proslavljamo, došavši u Rim da izučava svjetovne nauke, ušao je u crkvu i čuo riječi iz Jevanđelja: Ko hoće da ide zamnom neka se odrekne sebe, neka uzme krst svoj i neka ide zamnom ".
On se okrenuo oko sebe. Pitao se: Kome su ove riječi upućene? " " Pa, očevidno meni, rekla je ta mlada bogočežnjiva duša. I to je bilo dovoljno da se u njegovom srcu razgori velika i sveta ljubav za Hristom, i da on zaista uzme krst Hristov na sebe i da se prinese Gospodu na dar.
Sveti Grigorije Palama, kao poslije njega Sv. Sava i mnogi drugi Božiji ugodnici, je otišao u pustinju zvanu Subjako, na prostorima današnje južne Italije, i tamo je sakriven od ljudskih očiju i slave zemaljske, u tajnosti svoga srca, prinosio sebe na miomirnu žrtvu Hristu Bogu. Gospod ga je nagradio velikim svetim darovima. Ispunio ga je kao sasud blagodati, postao je jedan od najvećih duhovnika hrišćanske Crkve, naročito ondašnje Crkve Zapada (to je vrijeme kada je Zapad bio pravoslavni, 6. - 7. vijek), i postao je duhovni otac mnogih manastira, mnogih monaha i monahinja, i ne samo njih, nego je na put Gospodnji izveo i izvodi do današnjega dana, mnoge duše gladne i žedne živoga Boga.
Njih dvojica su živjeli u različitim vremenima, ali su služili istome Gospodu, istom Gospodu se klanjali, istom Gospodu prinijeli sebe na žrtvu i dar, istu vjeru vjerovali, isto krštenje primili, isti pečat dara Duha Svetoga primili na svoje čelo i na čitavo svoje tijelo, istom vrlinom Božijom živjeli, Jevanđeljem se prosvjećivali. Gospod je proslavio njih, koji su Njega proslavili svojom vrlinom i svojim djelima.
Sv. Grigorije Palama je jedan od najvećih učitelja Crkve Hristove, sa pravom izravnat sa svetim apostolima. Jedno njegovo viđenje je ostalo zapisano u njegovom žitiju od patrijarha tadašnjeg Carigradskog, njegovog učenika Kalista. Na saboru koji je sazvan povodom nemira i rasprava, po pitanjima vjere (prvi je sazvan 1341 g. a drugi 1351. g.), dominantna tema bila je, da li je i kako je bilo moguće viđenje Božanske svjetlosti, odnosno da li ljudi (u svom molitvenom podvigu) mogu vidjeti takvu svetlost, ravnu onoj koju su apostoli vidjeli na Tavoru? Tražili su oci sabora Svetog Grigorija, i pitali su: " Gdje je Grigorije? " Rekli su im: Ne tražite ga, on je pred Gospodom, kleči pred Njim ". I pozvali su Sv. Grigorija na taj sabor da im on kaže o mogućnosti tog tajanstvenog viđenja. On je bogoslovski, sistematično izložio i opravdao mogućnost tog naročitog duhovnog iskustva. Sa njim su u tom viđenju bili saglasni svi veliki oci Crkve drevnih vremena: Sv. Vasilije Veliki, Grigorije Bogoslov, Grigorije Nisijski i ostali veliki učitelji Crkve. Zato je on nazvan kao onaj koji je unaprijedio, produbio veliko i divno učenje svetih otaca, o velikim i svetim tajnama.
Naročito je ostao poznat kao propovijednik vječne i neprolazne svjetlosti Božije, one za kojom je vapio u svojim mladim godinama, Gospod ga je toga udostojio. Dok se molio u svetogorskoj pustinji, javio mu se Sv. Jovan Bogoslov, omiljeni i mili učenik Hristov, i pitao ga: " Zašto se ti tako moliš, kao što se niko drugi nije molio? " A on kaže: Svetitelju Božiji, apostole, ima li veće potrebe za čovjeka, zemno biće pogruženo u tamu i neznanje, nego da ga Bog prosvijetli svojom svjetlošću vječnom? " Onda mu je rekao Sv. Jovan Bogoslov: Poručila ti je Majka Božija, da će te Sin Njen Jedinorodni udostojiti božanske svjetlosti ". On se zaista ispunio te božanske svjetlosti, i ostao kao propovijednik i svjedok te božanske svjetlosti, jer su se u ono vrijeme pojavili lažni učitelji, kao što ih ima i u ova naša vremena. Ti lažni učitelji su tvrdili da svjetlost, koja je obasjala Hrista i njegove učenike na gori Tavorskoj, nije vječna svjetlolost. Tvrdili su da svjetlost lica Božijega nije vječna sila Božanska, koja je isijala iz Hrista i njegovog lika, i obasjala trojicu njegovih učenika, nego da je to neka privremena, stvorena svjetlost, poput ove koja nas obasjava od zemaljskog Sunca.
Sv. Grigorije Palama je govorio: Ne Ta svjetlost koja je, na dan Preobraženja obasjala svete učenike i zasijala sa Hristovog lika-to je ona svjetlost koja obasjava svakog čovjeka koji dolazi u ovaj svijet. To je svjetlost lica Božijega, vječna i neprolazna Božanska sila za koju je Bog, one koji ga ljube, osposobio da je primaju. Jer, ako to nije vječna svjetlost, i ako mi preko nje ne možemo zadobiti netruležno i neprolazno znanje o Bogu i o Božijim tajnama, i ako ne možemo preko nje da se sjedinimo neposredno sa živim Gospodom, onda je uzaludna vjera naša, onda za nas nema spasa, onda mi ne možemo premostiti tu provaliju koja postoji između tvorevine Božije, između ovoga svijeta i onoga svijeta, između čovjeka i Boga, između materije i duha, između onoga što je prolazno i onoga što je vječno i neprolazno. Ta Božanska svjetlost i Božanske sile, to su Božanske vječne sile, koje su kao most, kojim Bog premošćuje provaliju između sebe kao vječnoga i neprolaznoga, i između tvorevine svoje, između ljudi koji se ovdje na zemlji rađaju i kojom Bog obasjava one koji ovdje žive. To je ona svjetlost u kojoj mi vidimo tajne, sozercavamo, preko koje se mi s Bogom sjedinjujemo i sa Njim postajemo zajedničari i sa Njim opštimo.
Oko tog učenja je bila velika borba u 14. vijeku. Lažni učitelji koji su došli iz južne Italije (poznati Varlam, Akindin... da ne pominjemo sva njihova imena), su imali znanja, ali znanja koje nadima, zemaljskoga znanja. Bili su filosofi i njihova filosofija je bila po čovjeku, a ne po Bogu.
Sv. Grigorije Palama je htio da obdari ljude i sebe mudrošću i mudroljubljem koje nije po čovjeku, nego po Hristu, tim znanjem kojim je Bog obdario one koje Njega ljube. On je dakle bio svjedok, i nosilac i propovjednik vječne Božanske svjetlosti, a prije njega isto tako i Sv. Benedikt Nursijski. Zanimljivo je da u svojim spisima, Sv. Grigorije Palama navodi jedan podatak iz žitija Sv. Benedikta Nursijskog, koji je živio toliko vjekova prije njega. Taj podatak navodi da bi dokazao istinitost svog učenja. O čemu se radi? Sv. Grigorije Dvojeslov, papa rimski, u vrijeme jedinstva crkve Istoka i Zapada bio je učenik Sv. Benedikta Nursijskog. Bio je veliki apostol Hristov i misionar, slao je monahe Bogom ozarene da propovijedaju Hrista do Britanskih ostrva i širom Evrope. U spisima koji su ostali iza njega, zapisano je, kako je on govorio o čovjeku Božijem Benediktu, svome duhovnom ocu i učitelju, i kako je navodio da je njegov učitelj vidio Božiju svjetlost. Dogodilo se to dok je bio u jednom od svojih manastira koje je osnovao. Noću dok je klečao na molitvi, na jednoj od zvonara tih manastira - pirgova, otvorila su mu se nebesa i obasjala ga je svjetlost. Božanski zrak Božanske svjetlosti ga obasjao. On je u jednom trenu vidio u toj Božanskoj svjetlosti, sabranu svu vasionu, sveukupnu Božansku tvorevinu i vidio je i dušu nekog episkopa Germana, koga je on poznavao, kako je anđeli nose prema nebesima.
Njegov đakon ga je pitao: Sveti oče, kako je moguće da smrtni čovjek u jednom zraku svjetloti vidi sabranu svu vasionu ". A on kaže: Čedo, oni koji su Božiji (kao što je bio Sv. Benedikt - Božiji čovjek), koji prime tu Božansku svjetlost, oni ne gledaju svijet svojim ljudskim prolaznim očima, nego im Bog pozajmljuje svoje oči. " I kao što je sva vasiona u odnosu na Boga, tvorca neba i zemlje i Svedržitelja, kao šaka pijeska na čovjekovom dlanu, tako i za one koji su primili tu blagodat i tu božansku svjetlost, sva vasiona postaje toliko mala, jer su oni po blagodati mnogo viši, nego svekupna vasiona.
Vasiona je kvantitavno veća od čovjeka, ali kvalitativno, po osnovnim svojstvima, čovjek ima mogućnosti i darove, da smjesti u sebe nešto što je beskrajno, što je šire i više od onoga što može da smjesti u sebe vasiona.
Tako je sveti Božiji čovjek mogao da vidi svu vasionu sabranu u jednom zraku Božanske svjetlosti. Taj primjer navodi Sv. Grigorije Palama, da dokaže da je Tavorska svjetlost, svjetlost koja svijetli u tami i tama je ne može obuzeti (kao što kaže jevanđelist Jovan), da je to svjetlost koja je vječna, koja je neprolazna, koju je Bog darivao onima koji Njega ljube, i kojom Bog prosvjećuje svakog čovjeka koji dolazi u ovaj svijet.
Dakle dvojica velikih učitalja Crkve Hristove, dva sasuda blagodati Božije, dva svetionika koji svijetle kroz vjekove i svojom svjetlošću obasjavaju pokoljenja, Sv. Grigorije Palama i Sv. Benedikt Nursijski. I evo danas mi njih dvojicu proslavljamo ta dva divna svetionika Hristova koji su svaki u svoje vrijeme Hristu poslužili i koje je Hristos proslavio i obasjao svojom vječnom svjetlošću i posvjedočio da je zaista ta svjelost vječna i neprolazna i da je čovjek kada primi tu svjelost i on postaje vječan besmrtan i neprolazan, i čovjekovo tijelo, i čovjekova duša, i da je to ustvari smisao čovjekovog života da postane pričasnik, zajedničar i nosilac te Božanske svjetlosti. Ne samo da ga obasjava ovo ovozemaljsko Sunce i zemaljski svetionici, koje je Bog podario da obasjavaju ljudski život ovdje na zemlji, nego da primi i tu vječnu božansku svjetlost da ga obasja sunce pravde Hristos Bog naš, od Djeve rođeni, i da ga tom svojom svjetlošću učini besmrtnim, neprolaznim i vječnim.
Eto dakle, zašto se Sv. Grigorije Palama molio onom molitvom Gospode prosvijetli tamu moju ", i dobro je da se i mi molimo svakodnevno. Tu molitvu, divna molitva Sv. Grigorija Palame, kad god možemo da se sjetimo njega da mu se pomolimo i da ponovomo te njegove riječi Gospode prosvijetli tamu moju ", i u pravu je Sv. Grigorije, ništa nije važnije za čovjeka ovdje na zemlji nego da ga Bog prosvijetli, da ga osvijetli, da ga osvešta, da mu pokaže pravi put kojim treba da hodi, da zapovijest njegova bude svjetlost nogama njegovim i da postane zajedničar te Božanske svjetlosti poput svetih proroka, apostola i svetih otaca. Molitvama Sv. Grigorija Solunskoga, arhiepiskopa i prosvetitelja i Sv. Benedikta Nurskijskoga velikog sasuda blagodati Božije, Gospode Isuse Hriste, Bože naš prosvijetli i nas u ovo naše vrijeme i vjekove vjekova. Amin.
