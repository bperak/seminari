arhiva vesti 
Novi Sad, 12. april 2013. 
U utorak 16. aprila 2013. godine, sa početkom u 12.00 časova, u prostorijama JP Zavod za urbanizam Vojvodine (Železnička 6 / V, Novi Sad), biće održana otvarajuća konferencija projekta Rehabilitacija prekograničnog putnog pravca Tiszasiget-Đala, koji se realizuje u okviru Programa IPA prekogranične saradnje između Mađarske i Srbije. 
Predmet projekta je izvođenje radova na rehabilitaciji deonice puta Tisasiget Đala, na teritoriji opštine Novi Kneževac. 
Projekat Rehabilitacija prekograničnog putnog pravca Tisasiget-Đala odobren je od strane Nacionalne agencije za razvoj Republike Mađarske, upravnog tela IPA prekograničnog programa Republika Mađarska Republika Srbija. 
Ovim projektom predviđeno je izvođenje radova na rehabilitaciji deonice puta Tisasiget Đala ukupne dužine 2675 m na strani Republike Srbije, za šta postoji puna saglasnost opštine Novi Kneževac i Direkcije za izgradnju opštine Novi Kneževac. 
Projekat se realizuje kroz IPA prekogranični program Mađarska - Srbija (www.hu-srb-ipa.com), a sufinansiran je od strane Evropske unije. 
Za potrebe realizacije Projekta, JP Zavod za urbanizam Vojvodine je potpisao PROTOKOL o načinu realizacije i finansiranja projekata sa upravljačem puta JP ' ' Putevi Srbije ' ' iz Beograda. Ovim Protokolom je konstatovano da postoji urađena Projektno tehnička dokumentacija i definisan je način finansiranja projekta kao i vršenja stručnog nadzora nad izvođenjem radova. 
Za potrebe realizacije izvođenja radova na rehabilitaciji, JP ' ' Putevi Srbije ' ' dalo je SAGLASNOST da se prijava radova i finansiranje izvođenja radova po ovom projektu ustupi JP Zavodu za urbanizam Vojvodine iz Novog Sada koji je u prvom pozivu IPA projekata bio nosilac aktivnosti na izradi tehničke dokumentacije na ovoj deonici puta. 
Evropska unija je kroz projekat Rehabilitacija prekograničnog putnog pravca Tisasiget Đala, prepoznala njegov značaj kroz uticaj na lokalno stanovništvo i razvoj prekogranične regije. 
Izgradnjom odgovarajuće infrastrukture premostiće se dosadašnja slaba saobraćajna povezanost, što će imati za rezultat efikasniju razmenu ljudi, dobara i usluga, odnosno ostvarivanje mogućnosti za lakši pristup poslovima, tržištu, nove privredne aktivnosti, razmenu iskustava i znanja ujednačenost razvoja pograničnih oblasti. 
