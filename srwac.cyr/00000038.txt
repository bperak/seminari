Sport
Sport uživo: Haos u Sarajevu
Navijači Željezničara i Viktorije potukli se u centru Sarajeva. Miloš Teodosić uspešno se oporavlja od povrede lista, ali ne zna se kada će se vratiti u punu formu. Dragan Džajić demantovao je da je Lane Jovanović doneo odluku o dolasku u Crvenu zvezdu. Španski mediji tvrde da je dogovoren prelazak Iguaina iz Reala u Napoli. Snajderova " bomba " u remiju protiv Malage.
Sve informacije vezane za sportska dešavanja širom sveta možete pratiti i na našim Fejsbuk i Tviter stranicama.
16.57 - Nigerijska fudbalska federacija suspendovala sve igrače i zvaničnike utakmica između Plato Junajted Fidersa i Akurbe i Polis Mašina i Babjare, koje su završene neverovatnim rezultatima. Namešteni meč amaterske lige završen je rezultatom od 79:0, a strelac 14 golova bio je jedan fudbaler. Druga utakmica plej ofa za plasman u profesionalnu ligu bila je završena rezultatom 67:0 i zanimljivo je da su četiri gola data za jedan minut. Pobednički timovi želeli su da se plasiraju u profesionalnu ligu, s obzurom da imaju podjednaki broj pobeda, tako što će postići što veći broj golova
16.44 - Ministarka sporta Alisa Marić i predsednik Evropske šahovske federacije (ECU) Silvio Danailov simbolično su povukli prve poteze na 14. pojedinačnom kontentalnom šampionatu za žene, koje je počelo danas u beogradskom hotelu Metropol. Za titulu evropske šampionke do 4. avgusta boriće se 169 takmičarki iz 35 zemalja, što je rekordan broj.
16.35 - Čileanski fudbaler i dosadašnji član ekipe O ' Higins Kristijan Kuevas potpisao je danas petogodišnji ugovor sa londonskim Čelsijem. Kuevas ima 18 godina, igra na sredini terena. " Plavci " su u ovom prelaznom roku doveli Holanđanina Marka van Ginkela, Australijanca Marka Švarcera i Nemca Andrea Šurlea.
16.24 - " Moja budućnost? Ja imam ugovor sa PSŽ-om. Nemam razloga da odem. Igram za PSŽ i ne razmišljam o odlasku. Razgovaraću sa klubom o detaljima, ali nema šta važno da se kaže ", rekao je Zlatan Ibrahimović za francuski Ekip. Ibrahimović je kazao i da ne oseća da je njegva pozicija ugrožena dolaskom Edinskona Kavanija. Švedski fudbaler je priznao da će Monako biti veliki konkurent u narednoj sezoni. " Vidim Monako kao velikog konkurenta. Imaju veliki projekat, ali razlika je u tome što mi imamo dve godine prednosti ".
16.15 - Real Madrid je Geretu Bejlu ponudio godišnju zaradu od deset miliona evra, preneli su danas španski mediji. Kako piše " Marka ", radi se o dogovoru o šestogodišnjem angažmanu velškog fudbalera koga je madridski klub još 26. maja odredio kao potencijalno glavno pojačanje za narednu sezonu. Tog dana je Barselona objavila kao svoje največe pojaćanje Brazilca Nejmara, koji je do tada bio i prioritet madridskog kluba. Zato su Madriđani uzeli Bejla na " nišan " i navodno neće žaliti pare.
15.59 - Fudbaler Barselone Đerar Pike rekao je da Mančester gubi vreme u pokušajima da dovede Seska Fabregasa. Šampion Premijer lige planira da poveća svoju ponudu za Fabregasa, ali je Pike uveren da španski fudbaler neće napustiti Kamp Nou. " Junajted troši vreme. Sesku je bilo potrebno dosta vremena da ispuni svoj san i vrati se kući i neće odustati. Ovo je njegova kuća, tu je njegova porodica i ovde igra sa svojim najbližim prijateljima.
15.49 - Bojana Jovanovski uspešno se plasirala u drugo kolo turnira u Bakuu, pošto je pobedila Nidžinu Abduraimiovu iz Uzbekistana sa 2:0 u setovima (6:3, 6:3). Jovanovski koja na tom turniru brani titulu osvojenu prošle godine, u narednom kolu igra protiv Ons Jabeur iz Tunisa. Druga teniserka iz Srbije, Vesna Dolonc je ranije danas ispala u prvom kolu turnira pošto je izgubila od Čehinje Kristine Pliskove sa 2:0 po setovima (6:1, 6:2).
15.37 - Iako se jutros pojavila informacija da je Lane Jovanović odbio Zvezdu, to ipak nije istina. Beogradski mediji javili su ranije danas da je Jovanović razgovarao sa predsednikom Zvezde Draganom Džajićem pre sinoćnje sednice UO Crvene zvezde ali je u izjavi za Mocart sport " predsednik crveno-belih to odlučno demantovao. " Čitam kako sam se čuo s Lanetom pre jučerašnjeg Upravnog odbora, i kako me je odbio, a to apsolutno nije tačno. I dalje je sve kao što je bilo, dakle čekamo njegov odgovor do 25. jula. Čini mi se da neki ljudi ne bi voleli da igrač njegovog kalibra dođe u Zvezdu, pa zato plasiraju dezinformacije ", rekao je Džajić.
15.27 - Serž Ibaka u Mančester Sitiju Ali samo u poseti. sjani košarkaš Oklahome bio je gost " građana " i dobio na poklon dres sa brojem 9. " Obišao sam stadion Sitija koji je sjajan, a ako me pitate za omiljenog fudbalera to je definitivno Jaja Ture ", rekao je Ibaka.
15.22 - Fantastični napadač i najskuplji igrač u istoriji Monaka a i francuskog fudbala, Radamel Falkao, optužen je da je lažirao godinu rođenja Naime, Radamel Falkao napunio je u februaru 29, a ne 27 godina, tvrdi kolumbijski TV kanal " Notisijas uno ". U dokumentima iz njegove škole u San Pedro Klaver de Bukaramangu, stoji da je datum njegovog rođenja 10. febrbuar 1984. godine, a ne 1986. kako piše u zvaničnim dokumentima. " Falkao je 1989. započeo pohađanje razreda u klasi sa petogodišnjacima. Kolumbijske vlasti bi trebalo malo više da istraže tu stvar ", rekao je direktor školskog centra Vilson Serano, koji poseduje njegovu krštenicu kao dokaz.
15.05 - Igrači i stručni štab Crvene zvezde krenuli su na putašestvije do Islanda, gde ih u četvrtak očekuje revanš drugog kola kvalifikacija za Ligu Evrope protiv islandskog IBV-a. Crveno-beli će tokom puta promeniti nekoliko aviona i autobusa jer je do Vestamanje vrlo komplikovano doći. Prenos susreta možete gledati na Prvom programu RTS-a u četvrtak od 20.30.
14.43 - Doskorašnji kapiten Crvene zvezde Nikola Mikić karijeru će nastaviti u redovima turskog drugoligaša Manisaspora. Kako je objavljeno na sajtu tog kluba, Mikić je dogovorio dvogodišnju saradanju, a finansijski detalji nisu saopšteni. Mikić je u prethodne tri sezone u dresu crveno-belih odigrao 76 utakmica i postigao sedam golova. Pre Zvezde, sa kojom je osvojio dva trofeja u nacionalnom kupu, igrao je za kruševački Napredak.
14.40 - Fudbaleri Jokohame Marinos pobedili su danas u prijateljskoj utakmici šampiona Engleske Mančester Junajted sa 3:2. " Crvenim đavolima " to je drugi poraz na letnjoj turneji, a prethodni su doživeli od selekcije tajlandske lige sa 1:0. Nakon toga savladali su najbolji tim australijske lige sa 5:1. Japanska ekipa danas je povela već u prvom minutu preko Markinjosa, izjednačio je Džesi Lingard u 19. minutu, da bi preokret Junajtedu doneo Masakazu Taširo autogolom u 30. minutu. Navijači domaćih na novu, drugu radost morali su da čekaju do 48. minutu, kada je mrežu Davida De Hee zatresao Fabio, a veliku pobedu Jokohami doneo je Jošihito Fudžita tri minuta pre kraja utakmice.
14.30 - Navijači Željezničara i Viktorije sukobili su se u Sarajevu, u blizini Večne vatre. Građani su policiji prijavili nerede, ali su se " zaraćene " strane razbežale pre dolaska organa reda. Željezničar i češka Viktorija večeras na Koševu igraju revanš meč drugog kola kvalifikacija za Ligu šampiona, na stadionu Koševo od 21 sat.
13.49 - Perspektivni plejimeker Nenad Miljenović potpisao je jednogodišlji ugovor sa Mega Vizurom, sa kojom će debitovati u ABA ligi. On je za taj tim već nastupao 2012. godine kao pozajmljeni igrač Partizana. Miljenović je ponikao u FMP-u a protekli sezonu završio je u Radničkom iz Kragujevca.
13.25 - Omaleni NBA bek, Nejt Robinson, potpisao je dvogodišnji ugovor sa Denver Nagetsima. On iza sebe ima izuzetno uspešnu sezonu u Čikago Bulsima, sa kojima je stigao do polufinala Istoka (poraženi od šampiona Majamija) i prilično dobro odmenio povređenog Derika Rouza. Robinson se zahvalio svima u Čikagu i rekao da će mu taj grad zauvek ostati u srcu.
12.50 - Predsednik Palerma Mauricio Zamparini ocenio je danas da će Zlatran Ibrahimović " ugušiti " igru novog igrača Pari Sen Žermena Urugvajca Edinsona Kavanija. " Ibra će ugušiti njegovu igru, kao što je to učnio sa Pastoreom. On neće dopustiti Kavaniju da ima glavnu ulogu koju je imao u Napoliju ", ocenio je Zamparini za " Frans fudbal ". On je naglasio da je u Napoliju cela ekipa igrala za Kavanija. Zamparini je zaključio da bi Pari Sen Žermenu zato bilo najbolje da proda Ibrahimovića.
12.33 - Plivačka reprezentacija Srbije sutra putuje na Svetsko prvenstvo u Barselonu koje će trajati od 28. jula do 4. avgusta. Pred polazak, ekipa u sastavu Ivan Lenđer, Velimir Stjepanović, Čaba Silađi, Bogdan Knežević, Boris Stojanović, Miroslava Najdanovski i Andrea Basaraba poslali su pozdrave navijačima i to na vrlo zanimljiv i origanalan način - slikom ispod vode.
11.54 - Predsednik Real Madrida Florentino Perez potvrdio je danas u intervjuu " L ' Ekipu " da nema nameru da angažuje ni jednog igrača iz Pari Sen Žermena. " Uveravam pariske navijače da nemamo nameru da dovedemo ni Zlatana Ibrahimovića, ni Marka Veratija ", rekao je Perez, ističući da trener Reala Karlo Anćeloti nije tražio nikakva pojačanja iz PSŽ-a. On je ponovio da će Kristijano Ronaldo završiti karijeru u Madridu. " Ronaldo je najbolji igrač na svetu i Real se praktično okreće oko njega. Zato vas uveravam da će on u Madridu završiti karijeru ", rekao je Perez.
11.41 - Iguain u Napoliju, bar tako tvrde španski novinari. Argentinski napadač i član Real Madrida Gonzalo Iguain na korak je od prelaska u Napoli, tvrde danas španski mediji navodeći da je dogovor između dva kluba postignut kasno sinoć. Kako tvrdi " As ", Real i Napoli su se konačno dogovorili da transfer argentinskog napadača bude " težak " 37 miliona evra, plus tri miliona varijabilnog dela. Preostaje još jedino potpis igrača, navodi španski list. Iguain je, kako se ističe, želeo da pređe u Arsenal, ali su " tobdžije " za njega nudile samo 28 miliona evra, što je " kraljevskom klubu " bilo nedovoljno.
11.15 - Iako je u startu bilo jasno da će se dolazak Milana Laneta Jovanovića na Marakanu teško ostvariti, nada kod navijača crveno-belih je ipak postojala. Međutim, posle nekoliko dana razmišljanja i vaganja, Jovanović je ipak odlučio da ne potpiše ugovor sa Crvenom zvezdom i karijeru će nastavi u inostranstvu, najverovatnije u Kini. On je odluku saopštio rukovodstvu našeg najtrofejnijeg kluba pred sinoćnju redovnu sednicu upravnog odbora.
10.50 - Srpska teniserka Vesna Dolonc nije uspela da se plasira drugo kolo VTA turnira u Bakuu pošto je danas izgubila od Čehinje Kristine Pliskove sa 6:1, 6:2. Turnir u Bakuu igra se za nagradni fond od 235.000 dolara.
10.35 - Plej Srbije Miloš Teodosić nije se još oporavio od povrede mišića lista, ali je počeo sa radom na kondiciji. " Teodosić je sve bolje, počeo j eda se priprema i postepeno radi na snazi. Ipak, priroda povrede je takva da sve ide dosta sporo. Tako trenutno stoje stvari ", rekao je predsednik lekarske komisije dr Dragan Radovanović.
10.15 - Galatasaraj i Malaga odigrali su prijateljski meč koji je završen nerešeno - 3:3. Najlepši trenutak na meči bio je prvi gol Galate, koji je postigao Vesli Snajder posle odličnog kontranapada svoje ekipe.
10.00 - Kevin Martin, sada već bivši košarkaš Oklahome a sada saigrač Nikole Pekovića u Minesoti, rekao je da će ga odlazak iz Tandera preporoditi. " Nakon sezone sa Kevinom (Djurentom) i Raselom (Vestbrukom) nisam imao nameru da potpišem ugovor sa klubom u kojem već postoji neki superstar. Igranje u takvom klubu možda podiže vašu igru i čini život lakšim, ali zato vam produkcija opada ", rekao je Martin. Zanimljivo je da je Martin prošle sezone u proseku postizao 14 poena po meču, dok mu je prosek u karijeri oko 18 poena po utakmici.
