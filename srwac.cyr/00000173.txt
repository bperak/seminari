Stočarstvo u bruto društvenom proizvodu poljoprivrede Vojvodine učestvuje samo sa 23,9 odsto. Pšenica jefitnija od kukuruza, pa sad služi kao stočna hrana. Stočarstvo Vojvodine već nekoliko decenija se nalazi u krizi. Najbolji dokaz je da ono u bruto društvenom proizvodu poljoprivrede Vojvodine učestvuje samo sa 23,9 odsto, dok je učešće biljne proizvodnje 76,1 odsto.
To je dokaz nedovoljne razvijenosti poljoprivrede i ekstenzivne proizvodnje. Trebalo bi da bude obrnuto. Bez stabilne i razvijene stočarske proizvodnje, nema ni razvijene poljoprivrede. Stočarstvo Vojvodine karakteriše stihijski i nekontrolisan uvoz mesa, vrlo često sumnjivog kvaliteta sa damping cenama iza koga stoje veliki trgovinski lanci i mega marketi. Jedina mera protiv ove pojave je vrlo stroga kontrola mesa koje se uvozi i proveravanje tačnosti deklaracija na proizvodima, jer se često dešava da se zamrznuto meso, kome je rok trajanja najduže mesec dana, uvozi kod nas, prodaje kao sveže. Ovo je, između ostalog, istaknuto na zajedničkoj sednici Odbora Udruženja poljoprivrede, prehrambene industrije i vodoprivrede i Odbora Grupacije registrovanih porodičnih poljoprivrednih gazdinstava Privredne komore Vojvodine (PKV).
Dokaz da umire stočarstvo Vojvodine je podatak da je u stajama 1962. godine bilo 497.000 grla, a od toga 228.000 priplodnih goveda. Na početku ove godine u stajama je bilo samo 224.808 grla, a od toga 101.665 priplodnih grla. Nestaju nam goveda, sve manje ih je u stajama, pa nismo u stanju ni da ispunimo kvotu izvoza bebi-bifa prema EU. Primera radi, ta kvota iznosi 8.875 tona, a lane je izvezeno iz Srbije samo 1.000 tona, navodi sekretar Udruženja za poljoprivredu PKV Đorđe Bugarin. Teladi je sve manje u tovu, a i ono malo što imamo, mi izvozimo. Slično stanje je i sa svinjama. Pa sad u oborima imamo samo 1,30 miliona svinja, od čega je svega 152.055 priplodnih grla.
Nije dobra politika da se izvozi kukuruz u susedne zemlje, dok su prazni obori za tov stoke u Srbiji. Mi, recimo, izvozimo kukuruz u Makedoniju, a iz nje uvozimo tovljenike, naglašava Bugarin. Rezultat pogrešne agrarne politike u ovoj godini biće i da stoku hranimo sa pšenicom koja je znatno jeftinija od kukuruza. Tu će trenutnu korist imati seljaci, ali će veliku štetu imati država, podvukao je Bugarin. Po njegovim rečima, za agrar Srbije dolaze teški dani kada počne potpuna primena Sporazuma i stabilizaciji i pridruživanju 2014. godine. Tada će tržište biti potpuno liberalizovano, a naši proizvođači neće biti konkurentni uvoznoj hrani. Da bi se ovo stanje prevazišlo, potrebno je da Agrarni budžet naredne godine iznosi najmanje šest odsto Republike Srbije. Potrebno je obezbediti podsticaje proizvodnje kvalitetnog junećeg mesa u sistemu krava-tele i bolje iskorišćavanje pašnjaka i livada. Kada se krene u veći tov svinja, mora se obezbediti uvođenje plaćanja svinja na liniji klanja prema kvalitetu mesa Uz sve to, mora otpočeti sa proizvodnjom sitnih životinja, ćuraka, pataka, gusaka
Rezultat takvog stanja u stočarstvu Vojvodine je sve manja potrošnja mesa. Opadanje kupovne moći stanovništva je takođe jedan od razloga smanjenja potrošnje mesa. Zbog svega ovoga, cenovni udari i oscilacije u stočarskoj proizvodnji su česta pojava, pogotovo u proizvodnji svinjskog mesa, koja i u normalnim uslovima ima izričito ciklični karakter.
Ne tako davno, u Privrednoj komori Srbije dr Stojan Jevtić, tada potpredsednik ove asocijacije, je najavio osnivanja klastera za izvoz tovne junadi i junećeg mesa, ali se to nije dogodilo. Stočarstvo je i dalje u padu, iako je za mlečno govedarstvo iz državne kase namenjeno skoro 60.000 dinara po grlu (premije, umatičene muzare, prvotelke), ali mi i dalje nemamo jeftin podmladak za tov i model izvoza. Telad su izvozom (oko 3.000 komada u Izrael avionima) poskupela i sa visokom cenom kukuruza, a ona će zbog smanjenja roda biti i dalje visoka, nema rentabilnog tova kažu stočari.
Šta su sledeći događaji? Prvo će uslediti poskupljenje mesa, uvoz junetine, pa i svinjetine, iz inostranstva sa približnim datumom isteka roka trajanja robe Drugim rečima, to znači da ćemo na tržištu imati prerađevine od starog mesa.
Zanovljenje zapata svinja i stada goveda neće se dogoditi tako brzo u Srbiji, a u Vojvodini pogotovo, jer ovde ratari radije prodaju kukuruz po aktuelnoj ceni, nego što sa njim hrane stoku.
U sektoru stočarstva u svim zemljama, izuzev u onima koji se bave ekstremno ovom granom, situacija nije puno bolja, ali tamo se iz državne kase daje više za agrar, pa je izvoz poljoprivrede skoro svugde veći nego kod nas, gde je osam dolara po hektaru obradivih površina.
Da li će se rebelansom državnog budžeta ostvariti najava povećanja Agrarnog budžeta, ostaje da se vidi, ali ni to bez dugoročnog programa razvoja stočarstva (po etapama) nije značajna mera za promenu obima. To što nam opada potrošnja mesa po stanovniku nije vezano za sve manju ponudu ovog artikla, već zbog pada standarda, tvrde analitičari, koji godišnju trpezu sa 50 kilograma različitih vrsta mesa ispred svakog stanovnika u Srbiji smatraju tankom, jer u njoj nema dovoljno ribe, jagnjetine i junetine
