Archive
Vladika Artemije primio ključeve obnovljenog Episkopskog dvora u Prizrenu i obnovljene crkve Svetog Nikole u Prištini
23. June 2009 - 11:16
Dana 22. juna u Prizrenu je izvršena primopredaja obnovljenog Vladičanskog dvora, Prizrenske bogoslovije i parohijskog doma Sv. Đorđa. Ključeve obnovljenih objekata je, kako prenosi Radio KIM iz Čaglavice, primio Episkop raško-prizrenski g. Artemije od Episkopa niškog g. Irineja, izaslanika Svetog Arhijerejskog Sinoda Srpske pravoslavne crkve. Episkop Irinej je, tom prilikom, istakao da je potpuno zadovoljan obnovom. " Ono što je primljeno i što je predato Vladiki Artemiju to je urađeno do perfekcije i treba odati zahvalnost ljudima koji su to uradili. Očekujemo da i ostali objekti budu popravljeni i obnovljeni a na crkvi ostaje da sa Vladikom Artemijem odluči kako dalje. Mi očekujemo da se Vladika Artemije vrati u Prizren ", rekao je Vladika Irinej u Prizrenu.
Tom prilikom, Preosvećeni Episkop Irinej je kazao da je narod u Prizrenu, koji ih je danas dočekao, tražio i obnovu crkvenog života. " Ne vidim razloga zašto se ne bi udovoljilo njihovoj želji i našlo načina da tamo budu, bilo monasi, bilo sveštenici ", rekao je Vladika Irinej.
" Vladika je, ono što mu je predato, zvanično potpisao, juče u Prištini a danas će potpisati u Dečanima. Ponavljam da je potrebno što pre staviti u funkciju objekte i obnoviti život. Situacija u samom Prizrenu je tužna, jer je ostalo dvadesetak Srba, ali je ovo ipak prilika da se krene od početka, da se krene sa novim životom i veoma je bitno da ovi crkveni objekti zažive liturgijskim životom ".
Veliki Saborni hram Sv. Đorđa u Prizrenu, koji se nalazi neposredno uz Vladičanski dvor, potpuno je obnovljen, tako da preostaje samo da se postave ikonostas i crkveni mobilijar. U Prizrenu je u okviru procesa obnove rađeno i na sanaciji crkava Sv. Bogorodice Ljeviške, Sv. Nikole (Tutićeva crkva), Sv. Nikole (Runovića) kao i Sv. Nedelje, a UNESKO je već izdvojio novac za detaljnu obnovu hrama Hrista Spasa, čime bi se kompletirao proces obnove pravoslavnih srpskih svetinja u Prizrenu.
U nedelju je, kako prenosi Radio KIM iz Čaglavice, Vladika raško-prizrenski g. Artemije primio u Prištini obnovljenu crkvu Svetog Nikole i parohijski dom. Vladiki Artemiju objekte je na upotrebu Eparhiji raško-prizrenskoj, u ime Svetog Sinoda Srpske pravoslavne crkve, uručio Episkop niški Irinej, koji je istakao da " naša ljubav prema ovoj zemlli neće isključiti da zajedno sa nama žive i oni koji su do sada ovde živeli, razume se, samo sa dobrom voljom i dobrim namerama ". Episkop lipljanski Teodosije, koji je u Prištinu došao u pratnji Vladike Irineja, kazao je da će sada vernici moći da dolaze na molitvu kao i ranije. " Obnova nije radi obnove, obnova je da bi ove crkve i dalje služile našem narodu, da ljudi ovde dolaze na molitvu kao i pre ", kazao je Vladika Teodosije.
Srbi iz Prištine, kao i raseljeni iz ovog grada, radosno su naglasili želju da se u crkvi, koja je do rušenja 17. marta 2004. godine bila mesto njihovog okupljanja, obnovi bogoslužbeni život. Radmila Todić iz Prištine naglašava da je za nju danas poseban dan. " Prošle godine stigle su prve ikone, a danas svi mi i naše Vladike ", rekla je Radmila. Predsednik Srpskog pokreta obnove na Kosovu i Metohiji Ranđel Nojkić je istakao da primopredaja ključeva obnovljene crkve Svetog Nikole predstavlja duhovnu obnovu svih koji su ostali da žive u Prištini. " Ovaj događaj predstavlja duhovnu obnovu za sve Srbe u Prištini, ali i za one koji su iz ovog grada proterani ", kazao je Nojkić.
