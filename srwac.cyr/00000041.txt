Savez za školski sport Srbije će prvi put imati svoj štand na jedanaestom Dečijem sajmu od 26 do 28 aprila u hali 3 Beogradskog sajma. Savez će na ovaj način predstaviti projekat " Sport u škole " kao i sve ostale aktivnosti kojima se uspešno bavi već 40 godina. Posetite nas i očekuju vas razni poklončići. 
U Osnovnoj školi " Duško Radović " u Nišu zainteresovanost dece je sve veća. Deca su prihvatila ovaj program veoma pozitivno što govori njihova radost na ovim treninzima kao i osmesi roditelja koji dolaze po njih, već gledamo kako da povećamo broj termina za sledeću školsku godinu jer je interesovanje za ovaj program sve veće i veće - istakao je Dragan Kantar profesor koji radi u ovoj školi. 
U okviru akcije Sport u škole ministarka omladine i sporta prof. dr Alisa Marić posetila je Osnovnu školu Lazar Savatić u Zemunu i uručila rekvizite za vežbanje i sportsku opremu namenjenu učenicima od prvog do četvrtog razreda. 
Ministarka je istakla da je jedan od prioriteta Ministarstva razvoj školskog sporta i da je ceo program Sport u škole, koji realizuje Savez za školski sport, a koji se trenutno sprovodi u 50 škola u Srbiji, besplatan. 
- Naš cilj je da deca kroz zabavu, igru i učenje prihvate sport koji je izuzetno važan za njihovo zdravlje i psiho-fizički razvoj. Ova akcija je takođe bitna i zbog toga što finansijski ne opterećuje roditelje, a deci od najranijih školskih dana pruža priliku da uče o fer-pleju, toleraniciji i sportskom duhu - rekla je ministarka. 
Svaka škola uključena u ovaj projekat dobiće rekvizite za vežbanje koje se prvenstveno odvija kroz igru, uz stručni nadzor profesora fizičkog vaspitanja koji su na birou rada i koji za to dobijaju naknadu od Ministarstva. Osnovna ideja akcije je animiranje što većeg broja dece da se bave fizičkom aktivnošću, kao i promocija bavljenja sportom učenika koji nisu u klubovima. 
Predsednik Saveza za školski sport Željko Tanasković istakao je da taj Savez i Ministarstvo zajdničkim radom čine sve kako bi kod najmlađih stvorili naviku da se bavite sportom, kao i da ga učine što pristupačnijim svoj deci. 
- Drago mi je da i vaša škola učestvuje u ovom projektu koji pored vežbi koordinacije i izdržljivosti ima i segment igre. Bavljenjem sportom razvijate fizičku kulturu i omogućavate organizmu da bude otporniji, a vi zdraviji poručio je Tanasković mališanima. 
Delegacija Ministarstva u kojoj je bio i savetnik ministra za školski sport Igor Marinković prisustvovala je demonstraciji treninga koji su izveli učenici ove Osnovne škole. 
Direktor škole Ilija Jovičić zahvalio se Ministarstvu i Savezu za školski sport zbog ukazanog poverenja i istakao da će akcija doprineti da deca slobodno vreme provode kvalitetno i razvijaju zdrav duh. 
