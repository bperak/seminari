Izbegavanje prevara
Ne, verovatno niste dobili na lutriji. Ne možete toliko da zaradite radeći od kuće. A i ta ponuda verovatno jeste previše dobra da bi bila istinita.
Veb može da bude odlično mesto, ali nisu baš svi njegovi korisnici dobronamerni. Slede tri jednostavna načina da izbegnete prevarante i budete bezbedni na vebu:
Čuvajte se nepoznatih osoba koje vam nude poklone
Poruke u kojima vam neko čestita na tome što ste postali milioniti posetilac nekog veb-sajta, nudi tablet računar ili neku drugu nagradu ako popunite anketu ili promoviše brz i jednostavan način da zaradite ili dobijete posao (brzo se obogatite radeći od kuće samo dva sata dnevno) verovatno nisu legitimne. Ako vam neko kaže da ste nešto osvojili i zatraži da u dati obrazac unesete lične podatke, nemojte da padate u iskušenje da to uradite. Ako počnete da unosite podatke u obrazac, možda ćete ih poslati prevarantima čak i u slučaju da ne pritisnete dugme Pošalji.
Ako vidite poruku od osobe koju poznajete, ali vam se učini da vam je ipak nije ona poslala, moguće je da je njen nalog kompromitovao kriminalac na mreži koji pokušava da dobije novac ili informacije od vas, tako da bi trebalo dobro da razmislite kako ćete reagovati. Pošiljalac poruke obično tvrdi da je u inostranstvu i traži da mu hitno pošaljete novac ili kaže da mu je telefon ukraden i da ne možete da ga pozovete. U poruci bi, takođe, od vas moglo da se traži da kliknete na vezu da biste videli sliku, članak ili video, ali vas ta veza zapravo vodi do sajta na kome bi vaši podaci mogli da budu ukradeni i zato razmislite pre nego što kliknete
Istraživanje
Kada kupujete na mreži, istražite prodavca i budite obazrivi ako primetite sumnjivo niske cene, baš kao što biste bili obazrivi i prilikom kupovine u lokalnoj prodavnici. Detaljno proverite ponude na mreži koje deluju isuviše dobro da bi bile istinite. Niko ne želi da na prevaru kupi falsifikovanu robu. Ljudi koji vam besplatno ili sa popustom od 90 % nude skupe proizvode ili usluge koji obično nisu na sniženju verovatno to ne rade iz dobre namere. Ako koristite Gmail, možete da vidite upozorenje u gornjem delu ekrana ako otvorite poruku e-pošte za koju naš sistem smatra da bi mogla da bude prevara. Ako vidite ovo upozorenje, dobro razmislite da li ćete odgovoriti na tu poruku e-pošte.
Čuvajte se prevara u kojima se koristi Google brend. Google ne organizuje lutrije. Ne naplaćujemo obuku za nove zaposlene ako dobijete poruku e-pošte u kojoj se kaže da ste primljeni u Google, ali da morate da platite naknadu za obuku da biste počeli da radite, znajte da se radi o prevari. Čuvajte se ljudi koji tvrde da prodaju automobile pomoću Google novčanika. Saznajte više o različitim prevarama u kojima se koristi Google brend.
Kada niste sigurni, ne rizikujte
Da li jednostavno imate loš predosećaj u vezi sa nekim oglasom ili nekom ponudom? Verujte svom instinktu Klikćite na oglase ili kupujte proizvode samo na sajtovima koji su bezbedni, ocenjeni i pouzdani.
Mnoge platforme za kupovinu na mreži imaju programe za pouzdane prodavce. Ti prodavci obično imaju istaknut pečat odobrenja na profilu. Pregledajte smernice platforme za kupovinu da biste proverili da li je pečat ili sertifikat legitiman. Ako platforma ne nudi sličan program, pogledajte broj i kvalitet recenzija o prodavcu.
