Novčanik
Kada je industrijska proizvodnja u pitanju, Banaćani šiju i Srbiju i ostatak Vojvodine. Po podacima Republičkog zavoda za statistiku, kumulativna industrijska proizvodnja u Srbiji u prvih devet meseci porasla je 2,5 posto
u odnosu na isti period prethodne godine, dok je posmatrano samo u septembru 2011, u odnosu na isti mesec 2010. ostvaren pad od 1,8 procenta. No, bez obzira na ostvareni nivo rasta industrijske proizvodnje za taj period, ona je u Srbiji još uvek 0,5 odsto niža od ostvarenog prošlogodišnjeg nivoa, u Vojvodini 3,8 odsto, dok je jedino u Srednjobanatskom okrugu 6,8 procenata viša.
U privredi srednjeg Banata industrijska proizvodnja je za prvih devet meseci 12,9 posto veća u odnosu na period januar septembar 2010. Ostvareni nivo industrijske proizvodnje na kraju septembra 2011. veći je 25,4 posto u odnosu na godišnji prosek od lane objavio je ekonomista Momčilo Nikolčić iz Regionalne privredne komore Zrenjanin.
Ovom povećanju, po Nikolčićevim rečima, doprineo je rast prerađivačke industrije koja je u ukupnoj industrijskoj proizvodnji u ovom delu Vojvodine zastupljena s više od 92 odsto. Visok rast obima proizvodnje u okviru prerađivača u septembru je ostvaren kod izrade hemikalija i hemijskih proizvoda, artikala od gume i plastike, dok je kod proizvodnje kože i predmeta od ovog materijala zabeležen pad od 4,9 odsto, a kod metalnih proizvoda od čak 32 odsto.
Opšta je konstatacija da je trend rasta industrijske proizvodnje istekom devetog meseca u blagom porastu i znatno je iznad nivoa ostvarenog u Srbiji i Vojvodini. Uz uverenje da će se ovakva tendencija nastaviti i da će u mesecima koji dolaze imati progresivniji rast, kako u regionu, tako i u državi, stvaraju se optimističke prognoze za brži i stabilniji rast u ovoj oblasti privređivanja ocenio je Nikolčić.
I na sever Banata stigli su malo bolji dana, barem kada je izvoz u pitanju. Od januara do oktobra ove godine privredna društva s teritorije Regionalne privredne komore Kikinda izvezla su u Rumuniju dobra vredna oko 19 miliona evra, od ukupno plasiranih 88,5 miliona evra zarađenih u inostranstvu. Najveći kupci u opštinama u severnom Banatu su još i Slovenija s 15 miliona evra, Nemačka s 13, Bosna i Hercegovina s deset, Mađarska sa šest, te Francuska s pet miliona evra. Privrednici iz opština Kikinda, Čoka i Novi Kneževac i dalje imaju veći izvoz od uvoza tako da je ostvaren suficit od 46 miliona evra.
Privredno društvo koje najviše prodaje u inostranstvu je Livnica Kikinda. Njihov izvoz do kraja avgusta je bio oko 33,3 miliona evra. Sledi firma Le Belier Kikinda s 19,7 miliona evra, zatim čarapara EMMEPI s 8,3, proizvođač crepa i keramičkih pločica Toza Marković sa 7,9, Kikindski mlin sa četiri, novokneževačka Aleva s 3,7, kikindski Banini s tri, Duvanska industrija Čoka s gotovo 1,8 milion evra. Najprodavaniji izvozni artikli su proizvodi metalskog sektora delovi za klipne motore i pribor za motorna vozila. Tu su i ženske čarape, crep, servo i disk-kočnice, delovi menjača, delovi karoserija. A. Đ. Ž. B.
