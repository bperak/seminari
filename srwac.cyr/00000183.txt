Polovina roditelja ne plaća alimentaciju
Samo načelno prihvaćena ideja o osnivanju alimentacionog fonda iz koga bi se isplaćivao novac za decu čiji roditelji ne ispunjavaju svoje obaveze
B. Knežević
Svake godine u Srbiji se razvede između osam i deset hiljada parova, a skoro svaki drugi muškarac smatra da prestankom bračnog prestaje i njegov roditeljski status i odbija da plaća alimentaciju. Vanja Macanović, advokat Autonomnog ženskog centra kaže da je 2011. godine podneto više od 1.700 krivičnih prijava zbog krivičnog dela nedavanja alimentacije i ističe da broj ovih prijava raste iz godine u godinu. Ona podseća da su Autonomni ženski centar i Tim za socijalno uključivanje i smanjenje siromaštva vlade Srbije nedavno podneli inicijativu da se roditeljima koji odbijaju da plaćaju alimentaciju izda privremena zabrana važenja vozačke dozvole i pasoša.
Ova inicijativa dobija na značaju ako se ima na umu da je broj krivičnih prijava za krivično delo nedavanja alimentacije u stalnom porastu 2002. godine prijavljeno je 877 dela neplaćanja alimentacije, a 2010. godine prijavljeno je čak 1.442 dela. Mi smo predložili i osnivanje alimentacionog fonda iz koga bi se isplaćivala alimentacija onoj deci čiji roditelji ne ispunjavaju obavezu izdržavanja u periodu od tri meseca uzastopno, ili u roku od šest meseci sa prekidima. alimentacioni fond postoji u mnogim evropskim zemljama, u kojima je na snazi i privremena zabrana upravljanja automobilom i posedovanja pasoša onim roditeljima koji zaborave na svoju zakonsku obavezu plaćanja alimentacije. Primer iz Slovenije govori da se deci do sedam godina mesečno isplaćuje 70 evra iz ovog fonda, a starija deca mesečno dobijaju 120 evra.
Drago nam je da je Ministarstvo rada i socijalne politike prihvatilo ovu inicijativu, ali ona se trenutno nalazi na čekanju zbog nekih drugih problema kojima se bavi naša država kaže Vanja Macanović
Komentarišući podatak da je nacrtom novog porodičnog zakona u Hrvatskoj predviđeno da partner koji odlazi iz porodice treba da ostavi stan bivšem supružniku koji ostaje sa detetom i da preuzme otplatu zajedničkih kredita, ona kaže da se odredbe porodičnog zakona u našoj zemlji (uglavnom) sprovode tako što sudije određuju alimentaciju, ali problem nastaje zato što se njihove odluke u praksi ne sprovode. Na pitanje zašto država toleriše činjenicu da veliki broj roditelja odbija da plaća alimentaciju ona jednostavno odgovara: takvo ponašanje neodgovornih roditelja državu finansijski ne dotiče, jer je oštećeni supružnik taj koji mora da podiže tužbu i plaća advokata i ročišta da bi ostvario to pravo.
Osnivanjem alimentacionog fonda država bi iz svog budžeta morala da plaća izdržavanje umesto nesavesnih očeva i mislim da onda ne bi dopuštala takvo neodgovorno ponašanje kaže Vanja Macanović.
Predsednica udruženja Roditelj Dragana Soćanin kaže da bivši muževi odbijaju da plaćaju alimentaciju jer se rukovode idejom neću njoj da dajem pare i navodi primer žene koja je 18 godina vodila sudski spor za dobijanje alimentacije.
Za tih 18 godina ona nije mogla da ostvari ni jedno pravo iz oblasti socijalne zaštite jer joj je, formalnopravno, bila dodeljena alimentacija. Zaista želim da pitam tog sudiju da li ima svest o tome kako je ta majka 18 godina hranila i oblačila svoje dete, kako ga je slala na rekreativnu nastavu i da li je mogla da mu priušti zimovanje, letovanje ili bilo koje zadovoljstvo na koje su njegovi vršnjaci ostvarili pravo? Na žalost, nedavanje alimentacije je samo jedan od načina na koji se bivši supružnici svete nakon razvoda nedavno nam se za pomoć obratila majka čiji je bivši suprug ispisao dete iz vrtića bez njenog znanja, a primera da očevi koji ne žele da potpišu odobrenje da dete sa majkom ili sa razredom ode na ekskurziju ili na letovanje u inostranstvo, na žalost, ima veoma mnogo kaže Dragana Soćanin.
Ona dodaje da je zbog ekonomske krize veliki broj majki nezaposlen i da nakon razvoda za njih nastaje prava drama jer nisu u stanju da prehrane porodicu. Ona izražava nadu da će ideja o osnivanju alimentacionog fonda barem pokrenuti dijalog o tome koliko je u našoj zemlji teško ostvariti jedno od osnovnih roditeljskih prava da mogu da priušte svom detetu normalno detinjstvo.
Otkazom i prodajom stanova zameću tragove
Advokati koji su uključeni u brakorazvodnu parnicu tvrde da je bitka za neplaćanje alimentacije jedna od najmučnijih epizoda ratovanja posvađanih supružnika i ističu da su mnogi roditelji u stanju da donesu drastične životne odluke i promene život iz korena kako bi izbegli da daju novac za izdržavanje sopstvenog deteta. Neki od njih su rukovođeni principom mali problemi se uspešno rešavaju većim pa daju otkaz u firmama, rade na crno, prodaju stanove kako se imovina ne bi vodila na njih, žive u iznajmljenim stanovima, odnosno na adresama nedostupnim sudskim pozivarima.
