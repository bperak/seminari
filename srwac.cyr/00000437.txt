Najbolji rukometaši Srbije okupila se u Novom Sadu i zvanično startovali s pripremama za predstojeće Evropsko prvenstvo, koje će se održati u Srbiji od 15. do 29. januara. U hotelu Park, selektor Veselin Vuković prozvao je 17 od 21 igrača, a priprema sutra će se priključiti Dalibor Čutura i Ivan Nikčević, dok se dolazak iz Nemačke Rnića, Vučkovića, Ilića i Šešuma očekuje 27. decembra.
- Trebaće nam podrška narednih 20 - tak dana, jer imamo dosta problema i pokušavamo da ih prevaziđemo koliko je to moguće, s obzirom na povrede, ali se nadam da nas ništa neće poremetiti u onome što smo zacrtali. U planu je da 28. i 29. decembra odigramo dvomeč s reprezentacijom Rumunije u velikoj dvorani Spensa. Prvog januara ćemo se skupiti u Staroj Pazovi gde ćemo ostati do 6. januara. Narednog dana ćemo se okupiti u Kovilovu, a sutradan u Smederevu odigrati utakmicu s Makedonijom. Ciklus pripremnih utakmica završili bismo11. i 12. januara utakmicama s Češkom i Rumunijm - saopštio je plan priprema selektor Vuković.
Na pitanje sa kakvim snagama ulazi u prvu fazu priprema i da li ima naknadnih poziva Vuković je odgovorio:
- Priključuje nam se Dalibor Čutura. Uprkos nekim uslovno rečeno njegovim poznim igračkim godinama ima iskustvo igranja u reprezentaciji i Ligi šampiona i to je jedina novost. Na nama je da pokušamo da kroz zdravu konkurenciju pokušamo da se što je to moguće bolje pripremimo.
Dobrivoje Marković je istakao da je s nestrpljenjem dočekao okupljanje nacionalnog tima.
- Očekujem da u naredne tri nedelje dobro radimo i da nas problemi sa povredama zaobiđu. Nema razloga da ne ispunimo plan koji je sačinio stručni štab - rekao je Marković.
Marko Vujin deli mišljenje reprezentativnog kolege.
- Svako od na sje svestan šta ga čeka, pogotovo u periodu od 15. do 29. januara. Svi smo orni i imamo veliku želju da konačno napravimo nešto u ovom našem sportu. Nekoliko igrača ima probleme sa povredama, ali se nadam da će uspeti da ih saniraju i da ćemo već 1. januara biti kompletni. Plan i program priprema je jako dobar. Mislim da je dobro to što nigde ne putujemo, već sve utakmice igramo u našoj zemlji. Imaćemo vremena da se uigramo kroz pripremne utakmice i maksimalno spremni dočekamo start prvenstva - naglasio je Vujin.
U narednih nekoliko dana ekipa će se kompletirati, ali će biti i odsustva. Petar Nenadić ima obavezu prema svom klubu u Danskoj, a Danimir Ćurković ima porodične obaveze, pa će naputiti tabor orlova 26. decembra.Sa seniorima trenira mladi i perspektivni Savo Mešter, dok je Ivan Dimitrijević zbog povrede morao da otkaže poziv selektoru.
Neizbežno pitanje za selektora Vukovića bilo je kakvim rezultatom bi bio zadovoljan na kraju prvenstva.
- Uvek pokušavam da budem objektivan. U ovom trentuku bih potpisao odlazak na Olimpijske igre. Od Sidneja 2000. godine nismo bili na Olimpijadi, a tada je četvrto mesto proglašeno za neuspeh. Da ponovim, bio bih prezadovoljan plasmanom na Olimpijske igre u Londonu - jasan je Veselin Vuković.
