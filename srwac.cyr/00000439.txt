Jedino je meni matuška podrobno govorila o javljanjima Vladičice. Danas, kada shimonahinje Makarije više nema među živima, neophodno je sve otkriti i drugima u nadi da rečeno mnogim dušama može poslužiti na spasenje. Još dok sam tamo stanovala, - sećala se matuška, - Vladičica me je posećivala. Nije prolazila kroz vrata (nisu joj ni bila potrebna), nego onuda gde narod nije ulazio. Sa istoka dođe, priđe zidu, a on kao da se razvali, otvori se, pa Presveta uđe. A kad treba da ode, dodirne zid i on se opet sastavi. Kuda ona prođe, cveće cveta, i gde ona proboravi, cveće nikne. A u ovoj kući gde smo sada sva vrata joj se pokoravaju. Ulazi preko terase. Dođe ona tako, obiđe me.
Nalazeći se u matuškinom domu, odavno sam primetio da su baš ta vrata, okrenuta ka istoku, kroz koja dugo niko nije prošao, bila obojena plavom Bogorodičinom bojom, dok je čitava kućica bila obojena zlatastim okerom i crvenim minijumom. Dovratnici su se u pozadini šareno beleli.
Carica Nebeska se u svojoj slavi javila matuški kada se posle dvogodišnjeg životarenja na ulici doselila k materi Nataliji. Tada se Vladičica pojavila u pratnji sedamdeset i četiri devojčice i dugo razgovarala sa malom Teodosijom. Bila sam sva u groznici, sećala se shimonahinja Makarija. Ona metnu ruku svoju na moje telo, i ja ozdravih. Bojala sam se Majke Božije. Uzrok ovakvog straha mogao bi se možda shvatiti ukoliko se podsetimo reči starca Siluana Atonskog:... Prilikom javljanja Majke Božije, budući ispunjen blagodaću Duha Svetoga, prepodobni Sergije Radonješki stajaše, dok učenik njegov Mihej pade ničice, ne mogući posmatrati njen lik. I kod Serafima Sarovskog beše obilje blagodati Svetog Duha u trenutku javljanja Majke Božije, dok iskušenica pade ničice, pošto beše obdarena manjom blagodaću (Arhimandrit Sofronije, Starac Siluan, Pariz, 1952, str.181). I shimonahinja Makarija je, naročito u poslednje dve decenije svoga života, bila obdarena preizobilnom blagodaću, te je ne samo licem u lice gledala Vladičicu, nego se udostojavala i besede sa njom.
Svedok jednog javljanja Carice Nebeske iskušenici Tihȏbeše stara mati Natalija, koja je kasnije više puta kazivala: Čitav život sam provela kao monahinja, a Majka Božija me nije ni pogledala. Kada sam bila u onoj kući, Presveta mi se javila dvaput, sećala se matuška. Jedared taj razgovor trajaše dugo. Drugi put ona mi samo zakrsti leđa i glavu. Mene kao da je sunce obasjalo. Majka Božija mi se tada nije često javljala pošto bejah još mlada. A sada, kada sam ostarila, ona me posećuje mnogo češće.
Matuška je pripovedala i kako Vladičica snishodi na zemlju: Ona silazi po jednoj nebeskoj lestvici. Skoro svaki dan u tri sata silazi Vladičica naša sa nebesa, i odmah se oseti miomir neiskazane krasote. Miriše kao nekakav prekrasan plod. Svako može da oseti taj miomir, naročito ako izađe napolje. Presveta Bogorodica se javljala i drugačije, osobito kada ju je shimonahinja Makarija za nešto usrdno molila. Kada Vladičica leti, čini ti se da je upaljeno mnoštvo sveća sve se kupa u čudesnoj svetlosti. A kakav se samo miomir od nje izliva.
Na ikonama odežda Carice Nebeske se vazda prikazuje na isti način: boja njenog dugog ogrtača razlikuje se od boje pokrivala za glavu. Jednom upitah matušku i o tome. Ona mi ispriča kako je izgledala Vladičica kada joj se poslednji put javila: Bila je odevena u dugačku odeždu svetloplave boje, a lice joj beše pokriveno. Iz kasnijih priča shimonahinje Makarije zaključih da se Vladičica ljudima javlja na razne načine. Ako hoće, može se javiti u svoj slavi svojoj, govoraše matuška. O, kako je divna i svetlozarna Kao bulka je raskošna. Vesela je, radosna, urešena, sva u cveću, a na glavi joj venčić. A odeću menja. Javlja se u različitim bojama.
Drugom prilikom od matuške saznadoh ovo: Majka Božija pokatkad dođe sva u belom, kadikad u crnom. A u crvenom ako je neka velika služba. Ona se odene kako joj Spasitelj veli. Ponekad stavi venčić na glavu. Odmah bi je prepoznao, makar i u hiljadu ljudi. Ja sam se već privikla.
Spoljašnji izgled Vladičice naše shimonahinja Makarija opisivaše na sledeći način: Tamnoputa je, zagasita lica, a kosa joj duga i crna...
Ali, poslednje godine Carica Nebeska se javljala shimonahinji vrlo žalosna. Samo što ne zarida i ne zaplače. A suze joj krupne, poput bisera. Dođe ti da ih sabiraš.
Matuška, da li te Vladičica često posećivala i da li je kod tebe dugo ostajala, upitah je jedared. Odavno nije bila, žalosno uzdisaše mati Makarija u doba kada je imala velikih neprijatnosti od žena koje se starahu o njenom domaćinstvu. U kući su mi vradžbine sve oskrnavile, a ona ne prebiva na nečistim mestima. Ali, kada je najzad matuška odlučila da prekine da korsiti usluge zlobnih kućnih pomoćnica i kada joj je dom opet osvećen, Majka Božija je poče iznova posećivati barem jedared nedeljno, a ponekad i češće. Obično bi svraćala nakratko: Mahne mi: Matuška, sada žurim, i već je ne vidiš. Ponekad prozbori dve-tri i odleti...
Sve u svemu, Majka Božija ne govori mnogo. Tek kada se na nekog navikne, stane sa njim duže besediti, govoraše matuška. Čim spazim da Majka Božija dolazi, sva uzdrhtim.
Eto vidiš, opet me se plašiš.
Pa kako se ne bih plašila, Carice Nebeska? Svi smo mi ljudi grešni, odgovarala bi matuška.
Poslednjih godina svoga života shimonahinja Makarija više puta uznošaše molitve Carici Nebeskoj za svoje bolesne noge, proseći: Majko Božija Podigni me sa postelje. Međutim, kao i ranije začula bi isti, dobro joj znani, odgovor: Još nije vreme. Još bi je upitala: Vladičice, zašto si me ostavila bez nogu?. Carica Nebeska bi odgovorila: Potrebna si mi baš takva. Druga bi pobegla, a ti nećeš.
A Majka Božija samo ćuti i smeška se. Jedared, trpeći velike muke i bolove, matuška se stade tužiti Bogorodici:
Postadoh tvoja izabranica, ali nemam više snage da nosim bremena sviju bolesnika i paćenika, svih pijanica i svih bogoodstupnika...
I začu ove reči:
Izdrži još malo. Znam da si se mnogo namučila, ali još nisi ispunila podvig svoj. Još te ne mogu uzeti k sebi.
Juna 1989. godine shimonahinja Makarija kazivaše: Sada mi se često javlja. Skoro svaki dan. Kaže mi: Sada ću obilaziti kuće, kako bi se tiše živelo. Po svedočenju matuške Makarije, Carica Nebeska posećuje bolesnike, stradalnike i sve koji ištu njenu pomoć. Ona često obilazi naše gradove i sela. Idem da obiđem kuće: neke ću zapisati za smrt, a koje ostavim živeće tiše.
Shimonahinja Makarija prenošaše i druge reči Carice Nebeske: Zemlja ruska nikome ne sme biti prodata. Majka Božija to zabranjuje. Zemljom se ne sme trgovati Iako nije osvećena, ipak je ograđena. Majka Božija govori: Ovde ja stražim. Ona čuva Rusiju i našu zemlju nikome neće dati.
Mogu li se izbrojiti sve tople molitve koje uznošaše mati Makarija Gospodu i Carici Nebeskoj za spasenje zemlje ruske. Kada nastupiše zla i teška vremena, koja su pretila celokupnoj zemlji, matuška se moljaše osobito usrdno. Kazivala je kako je sa duševnim trepetom pitala Vladičicu:
Šta će biti sa Rusijom? Da li će opstati?
Rusija je veoma pravoslavna, odgovori Bogorodica. Rusija neće propasti.
Shimonahinja Makarija se udostojila najneposrednijeg opštenja sa Caricom Nebeskom. Često su besedile oči u oči. Vladičica joj beše bliska poput rođene majke. To je matuški davalo snage da istraje na svom podvigu. Mnogo je puta Vladičica matuški darivala utehu, radost i blaženstvo.
10 Comments on " O Carici Nebeskoj "
Po meni je svaki moj komentar o Carici Nebeskoj suvišan.Pred pomenom Njenog imena ostaje mi samo da ćutim, a u toj ćutni pokušavam da joj se na neki svoj način približim. Eto prilike da se danas u danu posvećenom njoj, osećam bezgranično srećna i ispunjena nekom posebnom ljubavlju. Svima koji posete ovaj blog, čestitam veliki praznik USPENJIJE PRESVETE BOGORODICE - VELIKU GOSPOJINU.
Daca Na Praznik Uspenija Presvete Bogomajke moj je nedostojni dom udostojen još jednog Njenog čuda, čime je nesumnjivo potvrđeno da je Brzoposlušnica i Brzopomoćnica, slava Joj i milost. Time je vera još više utvrđena. Stoga se sa radošću pridružujem tvojoj čestitki, draga Daco. Pokrov Presvete Bogomajke neka nas sve štiti i čuva.
