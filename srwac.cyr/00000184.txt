Egereši: založio bih se za izmenu Ustava Srbije
Večernje novosti
Poslovičnu smirenost i odmerenost Šandora Egerešija već mesecima može da naruši samo jedna tema - vojvođanski statut. Saopštio je da se u javnosti Statut namerno satanizuje kako bi izgledalo da je taj akt važan samo manjinama. - Svih devet meseci pletu se neverovatne političke igre oko Statuta. To će trajati sve dok se vojvođanski DS ne izmiri sa svojom centralom u Beogradu. Poštenije bi bilo da je dokument stavljen na dnevni red Skupštine Srbije i da se ona negativno izjasnila o njemu. Tada bismo, barem, znali na čemu smo - komentariše Egereši i dodaje da on lično ne bi pristao ni na kakve suštinske izmene u vezi sa nadležnostima. Ako republički parlament dođe u situaciju da odbije predloge Statuta i Zakona o nadležnostima, šta bi bio naredni korak pokrajinske administracije? - Lično, založio bih se za izmenu Ustava Srbije koji nije kompatibilan sa aktuelnim evropskim zakonima o regionalizaciji i decentralizaciji. Mislim da ne treba da čekamo kraj mandata ove vlade, kako je najavio predsednik Boris Tadić, mogli bismo već do kraja godine da načinimo te izmene. Nažalost, očigledno je da u ovom trenutku nema političke saglasnosti o tome. Kada bi pokrajinska vlast došla u priliku da ponovo piše statut, šta biste korigovali? - U samom tekstu ne bih ništa, ali bih se založio da javna rasprava traje mnogo duže od dve nedelje. Naknadno sam stekao utisak da smo tu javnu raspravu previše ubrzali i da ne samo centralna Srbija, već ni polovina Vojvodine nema pojma o sadržini Statuta. To je opozicija iskoristila za antistatutarnu kampanju. Tvrdite da ste pristalica suštinske regionalizacije Srbije, ali se ipak protivite da se Vojvodina izjednačava " sa nekim statističkim regijama "? - Mislim da se ne može oduzimati Vojvodini autonomija kako bi joj se na tom planu približile ostale regije. Treba ići obrnuto: drugim regijama dati pravni subjektivitet. Ne plašite li se da bi vas neko mogao optužiti za separatizam? - Ne. Ja sam prvi protiv separatizma, ali jesam za to da Vojvodina ima neku vrstu ekonomske samostalnosti unutar Srbije. I zbog toga nam je preko potreban statut sa višim nivoom nadležnosti.
PODRŠKA Hoće li SVM dovesti u pitanje podršku vlasti? - SVM će, kao što je to najavio i naš lider Ištvan Pastor, preispitati tu koaliciju. Ako ne uspemo da izgladimo odnose i interese, mi smo spremni i na to da budemo opozicija. Princip je princip.
