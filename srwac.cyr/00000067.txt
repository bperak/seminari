Vajat 
Zgradica Ivana i Vidana Ivanovića je jednodelni objekat sa zatvorenim tremom, koji se delom nalazi nad podrumom. Građena je od tesanih talpi koje su na uglovima vezane na ćert, sa krovom od kamenih ploča. Zidovi trema su od šašovca, dok je podzid od priklesanog kamena. 
Vajat se nalazi na živopisnom imanju Radojičića i ostalim objektima na domaćinstvu je proglašen spomenikom kulture. Na vajatu je zabeleženo da je sagrađen 1891. godine i da ga je pravio majstor Čeda Lašanin. Zidan je od tesanih talpi koje su u uglovima vezane na ćert i prekriven ćeramidom. Objekat ima jednu prostoriju i podužni trem, koji je u donjem delu ograđen šašovcem, dok je u gornjem delu zatvoren ukoso postavljenim letvama. 
Vajat Petrovića je više od sto godina star objekat koji, iako više nije u funkciji, je do danas dobro očuvan. Građen je od tesanih talpi i podignut na kamenom podzidu. Vajat se sastoji od jedne sobe i podužnog trema na višem nivou i ajata i podruma u prizemlju. 
Vajat Milinkovića je skladan jednodelan stambeni objekat, koji se celom površinom nalazi nad podrumom. Izgrađen je od tesanih talpi i prekriven šindrom. Objekat se nalazi na visokom podzidu od kamena, koji ujedno predstavlja zidove podruma. 
Građen od tesanih talpi, vezanih na ćert, sa krovom od šindre, vajat Terzića je tipičan stambeni objekat iz čajetinskog kraja. Ima jednu prostoriju i podužni trem sa ogradom od šašovca. Kao i svaki vajat, objekat je služio samo za spavanje, ali je do danas dobio novu ulogu mlekara. 
Sagrađen je od tesanih talpi sklapanih na ćert, kao jednoprostorna zgradica pokrivena šindrom koja je naknadno zamenjena ćeramidom. Vrata su sa lučnim nadvratnikom kao starijim načinom oblikovanja ulaznih otvora, upućujući na njegovu veliku starost što se može zaključiti i po obradi građe i načinu gradnje. Vajat je u relativno dobrom stanju iako je odavno van funkcije. 
Seoski stan u prošlosti imao je razuđen karakter. Pored kuće kao glavnog stambenog objekta, bilo je i manjih, jednodelnih drvenih zgradica u stambenoj funkciji, u Šumadiji nazivanih vajati. U njima su noćili oženjeni članovi zadruge, čuvan nevestin osobac i svečano, " stajaće " odelo. Drvena zgradica porodice Ješić je trodelne osnove sa skraćenim tremom. Veće prostorije građene su talpama, a manja šašovcem. Način gradnje ukazuje na dvojnu funkciju koju je imala. Stambenu ulogu (za oženjene članove zadruge) imale su veće prostorije, dok je manja prostorija, od šašovaca koji omogućavaju njenu bolju provetrenost neophodnu za čuvanje belog mrsa, bila u funkciji mlekara. Ovakve zgradice predstavljaju reprezentativne objekte ove vrste i javljaju se samo kod većih i imućnih zadružnih domaćinstava. Zgradica je sagrađena 1866. godine. Njen nastanak datovan je po urezanoj godini na stubu trema. Danas je van funkcije i služi kao ostava. 
Zgrada je doneta iz Jokića, obližnjeg zaseoka, kao miraz nekoj do pretkinja današnjeg vlasnika. To je skladna, dvodelna građevina sa zidovima i krovom od drveta, koja se nalazi na visokom kamenom podzidu. Plafon stambenog i podrumskog dela krasi ukoso postavljen šašovac, dok se nad podrumskim ulazom nalazi polukružni nadvratnik od sige. 
Kao i drugi vajati, ovaj objekat je izgrađen prilikom ženidbe jednog od članova porodice. Vajat ima dve odvojene prostorije - sobu i čardak, pod kojima se nalazi podrum sa zidovima od priklesanog kamena. Do stambenog dela se dolazi preko drvenih stepenika. Objekat je građen od tesanih talpi stogodišnjeg bora, tzv. stolovnjaka. Kraj vrata, u talpama, se nalaze dve rupe, koje, po svemu sudeći, predstavljaju špijunke. 
Postojao je običaj, kako vlasnici pričaju, da bogatiji ljudi imaju oko Karanske crkve kućice u kojima mogu da prespavaju. Pretpostavlja se da je ova zgrada bila jedna od njih i da je naknadno preneta na domaćinstvo. Objekat čine vajat i mlekar, koji su odvojeni posebnim ulazima. Zgrada je od tesanih talpi, vezanih na ćert, i vertikalno postavljenog šašovca. Deo objekta se nalazi na kamenom podzidu dok je deo na drvenim stubovima koji su oslonjeni o kamen. Krov je prekriven ćeramidom. 
