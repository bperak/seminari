Presudom Višeg suda u Beogradu K 287 / 10 od 08.02.2011. godine oglašeni su krivim zbog krivičnog dela razbojništvo iz člana 206. stav 2. u vezi stava 1. KZ i osuđeni i to okr. N. N. i okr. M. V. na kazne zatvora u trajanju od po tri godine, a okr. I. M. na kaznu zatvora u trajanju od jedne godine.
Odlučujući o žalbama Višeg javnog tužioca u Beogradu i branilaca okrivljenih N. N, M. V. i I. M, Apelacioni sud u Beogradu je presudom Kž1 2770 / 11 od 18.07.2011. godine odbio žalbe kao neosnovane i potvrdio prvostepenu presudu.
Vrhovni kasacioni sud je, pošto je postupljeno u smislu člana 422. stav 2. i 3. ZKP, održao sednicu veća, u odsustvu uredno obaveštenog Republičkog javnog tužioca, na kojoj je razmotrio spise predmeta sa presudom protiv koje je zahtev za zaštitu zakonitosti podignut, pa je, po oceni navoda u zahtevu, našao:
Odredbom člana 360. stav 3. ZKP propisano je da će se overeni prepis presude dostaviti tužiocu, a optuženom i braniocu saglasno odredbi člana 162. ZKP.
Odredbom člana 162. stav 4. ZKP propisano je da ako okrivljeni ima branioca, sve odluke od čijeg dostavljanja teče rok za žalbu ili prigovor, kao i žalba protivne stranke koja se dostavlja radi odgovora, dostaviće se i braniocu i okrivljenom po odredbama člana 161. ZKP (lična dostava).
Odredbom člana 166. stav 2. ZKP propisano je da se licima lišenim slobode pismena dostavljaju u sudu ili posredstvom uprave ustanove u kojoj su smeštena.
Iz spisa predmeta proizilazi da su se okr. N. N. i okr. M. V. tokom trajanja prvostepenog postupka i u vreme donošenja prvostepene presude nalazili na izdržavanju kazni zatvora u KPZ Sremska Mitrovica, te da prvostepena presuda okrivljenima nije dostavljena, u skladu sa odredbom člana 166. stav 2. ZKP, već je dostavljena samo njihovim braniocima.
Nakon što su spisi predmeta dostavljeni Apelacionom sudu u Beogradu na odlučivanje o izjavljenim žalbama, Apelacioni sud u Beogradu je doneo drugostepenu presudu Kž1 2770 / 11 od 18.07.2011. godine kojom je odbio kao neosnovane žalbe javnog tužioca i branilaca okr. N. N, okr. M. V. i okr. I. M. a prvostepenu presudu potvrdio.
Imajući u vidu izloženo stanje u spisima, Vrhovni kasacioni sud nalazi da je prvostepeni sud najpre učinio bitnu povredu odredaba krivičnog postupka iz člana 368. stav 2. u vezi člana 360. stav 3. ZKP, člana 162. stav 4. i člana 166. stav 2. ZKP, u postupku dostavljanja prvostepene presude okrivljenima N. N. i M. V., jer im prvostepena presuda nije dostavljena lično, preko ustanove u kojoj su izdržavali kazne zatvora. Time je, u postupku koji je prethodio donošenju drugostepene presude povređen zakon na štetu okrivljenih jer im je nedostavljanjem prvostepene presude uskraćena mogućnost da eventualno izjave žalbe protiv te presude o kojima bi Apelacioni sud u Beogradu odlučio istovremeno sa ostalim žalbama što nije otklonjeno ni u žalbenom postupku prilikom donošenja presude Apelacionog suda u Beogradu Kž1 2770 / 11 od 18.07.2011. godine protiv koje je i podnet zahtev za zaštitu zakonitosti, te su navedene povrede zakona uticale na zakonito i pravilno donošenje drugostepene presude.
Zbog učinjene povrede zakona drugostepena presuda je morala biti ukinuta, pa je Vrhovni kasacioni sud, uvaženjem zahteva za zaštitu zakonitosti u odnosu na okr. N. N. i okr. M. V. i po službenoj dužnosti u odnosu na okr. I. M. ukinuo drugostepenu presudu u celosti, s obzirom da je u konkretnom slučaju razbojništvo učinjeno od strane grupe (najmanje tri lica), što je kvalifikatorna okolnost člana 206. stav 2. u vezi stava 1. KZ, te se deo presude u odnosu na okr. I. M. ne može izdvojiti bez štete za pravilno presuđenje.
U ponovljenom postupku drugostepeni sud će uzeti u obzir primedbe i povrede zakona na koje je ovom presudom ukazano, i nakon toga doneti zakonitu i pravilnu odluku.
