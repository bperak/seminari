Saveti za učenje 
Šta se dešava u našoj glavi dok učimo? 
Kada počne učenje prvo se jedan deo vremena učenik zagreva za učenje (10 - tak minuta), zatim sledi period pune koncentracije koji traje 30 minuta i onda dolazi do umora. To je zajedničko za sve ljude. Pauza traje 10 - 15 minuta. Najbolje je da se uči 40 minuta pa se 10 - 15 minuta pauzira. Učenje je aktivnost koja je naporna i napreže mozak, pa je najbolji odmor neka fizička aktivnost (da se protegnemo, popijemo čašu vode, soka, pojedemo neko voće, pospremimo sobu, prošetamo na svežem vazduhu, umijemo ako smo pospani) 
Pauza pomaže da se naučeno gradivo utvrdi ako se ne napravi pauza pre učenja novog gradiva, veća je mogućnost da se deo gradiva zaboravi ili pobrka sa ranije naučenim. 
Za DOBAR USPEH U UČENjU potrebno je da pratiš nekoliko jednostavnih pravila: 
- ČIM DOĐEŠ IZ ŠKOLE, RUČAJ, ODMORI SE I SEDI DA UČIŠ (najbolje vreme za učenje je između 9 - 11 časova pre podne i 16 - 19 časova posle podne) 
Igramo se i učimo 
Jeste li znali? 
Škola blizanaca 
Naša škola je nesvakidašnja po tome što je u njoj u jednom momentu znanje sticalao devet parova blizanaca, a među nastavnim osobljem su bile i tri učiteljice koje imaju blizance. Da li zbog genetike, prirodne blagodeti ili velike ljubavi, tek u Radalju se poslednjih petnaestak godina često rađaju dvojke, pa školu u ovom selu njegovi žitelji često zovu školom blizanaca. 
Istorijska fotografija 
Fotografija na kojoj je prikazan Stevan Filipović, nekoliko trenutaka pred smrt, na kojoj je zabeležena jedinstvena scena partizana sa uzdignutim rukama, stisnutim pesnicama i omčom oko vrata predstavlja jednu od najprepoznatljivijih fotografija jugoslovenskih partizana. Nakon Drugog svetskog rata pronađeno je nekoliko primeraka poznate i mnogo puta reprodukovana fotografije Stevana Filipovića. Nekoliko primeraka ove fotografije sačuvali su stanovnici Valjeva, dok su dva primeraka poticala iz zaplenjene nemačke arhive (jednan primerak fotografije sačuvan je u Filipovićevom dosijeu u arhivi beogradskog Gestapoa). Ipak, istraživači su ustanovili da je ova fotografija samo jedna iz serije od dvadesetak snimljenih fotografija egzekucije Filipovića. U dnevnom listu Večernje novosti 1964. objavljene su dve do tada nepoznate fotografije; na prvoj fotografiji zabeleženo je sprovođenje Filipovića do mesta egzekucije od strane kvislinške Srpske državne straže, dok je na drugoj zabeleženo čitanje presude pred osuđenikom, ispod vešala. Takođe, sačuvana je i fotografija koja prikazuje obešenog Filipovića, neposredno nakon egzekucije. 
Sve ove fotografije načinila je Slobodanka Vasić, radnica u foto-radnji Kosare Antić iz Valjeva. Pripadnici okupacionih i kvislinških snaga nisu obratili pažnju na mladu ženu sa fotoaparatom, koja je načinila dvadesetak snimaka egzekucije. Fotografije su izrađene odmah neposredno nakon vešanja i postavljene u izlog foto-radnje Kosare Antić, zarad prodaje. Ma koliko se činilo drugačije, s obzirom na zaradu kao motiv, ovaj čin je bio nelegalan, samim tim imao je prizvuk subverzije. Na osnovu svedočenja autorke fotografije, poznato je kako su uništeni negativi, kao i većina reprodukcija, ovih fotografija: Pošto je tačno preko puta [ foto-radnje ] bila smeštena komanda grada, Nemci su primetili da se narod okuplja pred radnjom. Sat-dva kasnije u radnju upadoše žandarmi, verovatno po naređenju Nemaca. Žandarmi su pokupili sve izložene fotografije i negative i poneli ih sa sobom. 
F otografij a sa vešanja Stevana Filipovića je obišla svet i nalazi se danas u palati Ujedinjenih nacija u Njujorku. 
(Tekst je preuzet iz rada Milana Radanovića: Stjepan Filipović: heroj radničke i antifašističke borbe: 70 godina od smrti) 
Škola blizanaca 
Povodom ovog fenomena u našu školu su dolazili novinari iz više medijskih kuća i pravili zanimljive članke i reportaže. 
Pogledajte šta su pisali: 
Na igralištu Osnovne škole " Stevan Filipović " u Radalju je mnoštvo dece i retko ko će primetiti da se među đacima " krije " jedna neobična pojava. Da li zbog genetike, prirodne blagodeti ili velike ljubavi, tek u ovom selu se poslednjih petnaestak godina često rađaju dvojke, pa su osmoletku u šali prozvali - škola blizanaca - U našoj školi, koja broji 217 učenika, ima čak devet pari blizanaca. Osim toga, u selu ima još dva para blizanaca koji pohađaju u školu u Malom Zvorniku, a ima i blizanaca koji još nisu stasali za školu. Interesantno je da u Radalju imamo i trogodišnje trojke. Ne znam šta je pravi uzrok ove pojave, ali možda razlog leži u Radaljskoj banji i izvorištima lekovite vode - pretpostavlja Milan Marković, mladi direktor OŠ " Stevan Filipović ". 
Stevan (Stjepan, Stipan) Filipović 
Stevan (Stjepan, Stipan) Filipović je jedna od istorijskih ličnosti za koje se može kazati da personifikuju jugoslovensku revoluciju i antifašističku borbu jugoslovenskih naroda. Filipović je simbol antifašističke borbe jugoslovenskih partizana, ali i simbol revolucionarne borbe Komunističke partije Jugoslavije. Tokom višemesečnog mučenja od strane fašista, Filipović je ostao nepokolebljiv u preziru prema neprijatelju i smrti. Partizan koji sa vešala kliče radničkoj borbi, pozivajući narod da nastavi oružanu borbu protiv okupatora, postaće sinonim jedne pobedonosne revolucije. Fotografija koja prikazuje proleterskog borca koji raširenih ruku, stisnutih pesnica, sa omčom oko vrata, kliče slobodi i poziva na nastavak borbe, postala je jedna od najprepoznatljivijih fotografija Drugog svetskog rata. 
Stevan Filipović je rođen 27. januara 1916. godine, kao drugo od petoro dece Antona i Ivke Filipović, stanovnika neretvanskog gradića Opuzena. Stevanov otac, nekadašnji radnik i iseljenik u Kaliforniji, odlučio je da zbog oskudnih primanja preseli porodicu u Slavoniju. Porodica je napustila Opuzen 1931. i pronašla utočište u Županji, međutim kada je nakon dve godine poplava uništila imanje Filipovića, porodica je odlučila da se preseli u Kragujevac, gde je radio Šimun, najstariji sin Filipovićevih, kao industrijski radnik. Šimun Filipović je streljan u Kragujevcu 20. oktobra 1941, u vreme poznate nemačke odmazde nad stanovništvom ovog grada. Prema rečima Stevanove i Šimunove sestre Jelice, Šimun je kao Hrvat verovatno mogao da izbegne kolektivnu nacističku odmazdu, međutim on je odbio da naglasi svoje etničko poreklo, podelivši sudbinu svojih sugrađana. Ipak, bilo bi neočekivano da su fašisti poštedeli život bratu dvojice partizanskih boraca. Drugi Šimunov i Stevanov brat, Nikola, borac Kragujevačkog partizanskog odreda od 1941, poginuo je maja 1943. na Zelengori kao borac Prve proleterske brigade. 
Stevan je u Kragujevcu izučio bravarski zanat, ali je takođe savladao osnove električarskog, stolarskog i knjigovezačkog zanata. Kao mladić pristupio je revolucionarnom radničkom pokretu. Poslodavci ga nisu trpeli jer je bio organizovani radnik i komunista, tako da je često bio prinuđen da traga za novim poslom. Tokom 1940. nekoliko meseci je boravio u kragujevačkom zatvoru zbog pripadnosti ilegalnoj KPJ, da bi potom bio proteran u rodni Opuzen. Iste godine je tajno i bez dozvole policije napustio Opuzen kako bi posetio sestru koja je živela u internatu pri ženskom samostanu u Sarajevu. Starija braća su odlučila da zbog siromaštva, nakon smrti roditelja, pošalju sestru u katolički internat kako bi završila srednju školu. Međutim, Stevan se kao ateista protivio ovakvom ishodu, tako da je prilikom posete sestri došao u sukob sa upravom samostana, zbog čega je Jelica izbačena iz internata. 
Stevan potom odlazi u Valjevo, mesto koje je imalo razvijen komunistički pokret, gde ilegalno boravi do izbijanja ustanka. Kada je zapretila opasnost da ga uhapsi kvislinška žandarmerija, Stevan početkom jula 1941. odlazi u Kolubarsku četu Valjevskog partizanskog odreda. Za samo mesec dana boravka u četi, usled iskazane hrabrosti u borbama, Stevan je postao desetar, vodnik i zamenik komandira čete. Naročitu hrabrost je iskazao 15. avgusta 1941. prilikom partizanskog napada na železničku stanicu u Lajkovcu, kada je likvidirao nekoliko nemačkih vojnika i kvislinških žandarma. Krajem septembra 1941. prelazi u Mačvanski partizanski odred, gde je vršio dužnost komesara odreda. Nakon povlačenja glavnine partizanskih snaga iz zapadne Srbije u Bosnu, dolazi do reorganizacije partizanskih snaga koje su ostale u planinskom području zapadne Srbije. Filipović je imenovan za komandanta Pocerskog bataljona Mačvanskog partizanskog odreda bataljona Valjevskog NOP odreda. Zarobljen je 24. decembra 1941. od strane tzv. legalizovanih četnika vojvode Damnjana Tešmanovića, koji je pripadao formaciji četnika Koste Pećanca (ova četnička formacija je povremeno bila suprotstavljena četnicima pod komandom Ravne Gore). Nakon mučenja u zatvoru u Loznici, Filipovića su četnici sproveli u Šabac, gde je zatvoren sa ostalim zarobljenim partizanima, u podrumu žandarmerijske stanice. Zarobljeni partizani u šabačkom zatvoru bili su mučeni i isleđivani od strane žandarma i ljotićevaca, odnosno od strane pripadnika Srpske državne straže i Srpskog dobrovoljačkog korpusa, da bi potom bili prebačeni u logor koji se nalazio na prostoru nekadašnje kasarne u šabačkom naselju Senjak, koji je bio pod kontrolom Nemaca i ljotićevaca. 
Filipović je ubrzo ustupljen nemačkom Gestapou. Zatvorenik je premešten u Beograd, u zatvor Gestapoa u Ulici kralja Aleksandra 5. I pored činjenice da je bio izložen stravičnoj torturi (pooštreno saslušanje, kako stoji u Filipovićevom dosijeu koji je načinio Gestapo), u istrazi je ostao nepokolebljivo hrabar i čvrst, što je navelo SS potpukovnika Ludviga Tajhmana da u Filipovićevom dosijeu zabeleži karakteristiku: nemoguć slučaj. Nakon neuspelog isleđivanja, Filipović je premešten u Valjevo, 25. marta 1942. Još ranije, uoči javnog vešanja dvojice partizana u Valjevu 27. marta 1942, bilo je predviđeno da tom prilikom bude obešen i Filipović. Međutim, on je bio isuviše izmučen i slab za javnu egzekuciju, stoga je određeno da bude likvidiran nakon što ponovo bude u stanju da hoda. 
Vešanju Stevana Filipovića u Valjevu prethodilo je vešanje dvojice zarobljenih partizana, pripadnika Valjevskog NOP odreda: Stevana Borote, rodom iz Vinkovaca, i Josifa Majera, Jevrejina iz Beograda, koji su obešeni 27. marta 1942. na valjevskoj pijaci. Okupator je očekivao da će dvojica partizanskih rukovodilaca, izmučenih usled boravka u istražnom zatvoru, iskazati demoralisanost i moliti za milost ispod vešala, ali to se nije dogodilo. U svakom slučaju, prizor dvojice obešenih partizanskih rukovodilaca nije delovao nimalo ohrabrujuće na lokalno stanovništvo koje je bilo primorano da posmatra njihovu egzekuciju. Međutim, vešanje Stjepana Filipovića, na istoj lokaciji u Valjevu, dva meseca nakon javnog ubistva Borote i Majera, ostavilo je izuzetan utisak na posmatrače. 
Iz izveštaja predstojnika gradske policije u Valjevu, od 22. maja 1942, saznajemo kako je proteklo izvršenje kazne nad Filipovićem i kakvo je bilo držanje partizana nad kojim je izvršena smrtna kazna. Prilikom sprovođenja, osuđeni je izvikivao parole: živeli narodni oslobodioci. živeli komunisti, dole fašisti i izdajnici srpskog naroda, živeo Staljin, pozivajući srpski narod na borbu protiv okupatora. U izveštaju se dalje konstatuje da je Filipović izgovorio još mnogo nerazumljivih reči, hrabro i vojnički koračajući pored stražara, tako da je korak njegovih sprovodnika prema njegovom bio smešan. Kada su se sprovodnici sa Filipovićem zaustavili pred vešalima, osuđeni je počeo i dalje da viče, vređajući okupatora pa i samog vođu velikog nemačkog Rajha, uzvikujući: živeli komunisti, živela radnička borba, dole Hitler. Ovo je bio razlog da prisutni nemački oficir izda nalog da se izvrši presuda, iako još nije bilo 11 časova za kada je bilo predviđeno da Filipović bude pogubljen. U citiranom izveštaju zabeležene su poslednje reči osuđenika pred izvršenje smrtne presude, upućene okupljenom narodu: Šta čekate, što trpite, uzimajte puške i isterajte žgadiju iz zemlje. Živela Komunistička partija Jugoslavije. Živela Crvena armija. Kada su četnici prišli da zatežu konopac na vešalima, Filipović je rekao: Namojte, braćo Srbi, vi da me vešate, neka me vešaju Nemci. " 
Telo Stevana Filipovića je skinuto sa vešala noću 23 / 24. maja 1942. i potom pokopano na nepoznatoj lokaciji od strane fašista. 
Posle vešanja, istog dana uveče, u valjevski zatvor je prokrijumčarena fotografija Stevana Filipovića, na čijoj poleđini je bilo zapisano nekoliko rečenica o njegovom hrabrom držanju pred dželatima. 
Monumentalni spomenik Stevanu Filipoviću, rad Vojina Bakića, podignut 1961. godine i dalje stoji na brdu Vidrak iznad Valjeva. 
Poslednji ostaci nekadašnjeg Spomen-parka i monumentaln a skulptur a koja je prikazivala Filipovića na vešalima, rad vajara Mire Vuce i Stjepana Gračana, podignutog 1978. godine u Opuzenu, uklonjeni su od strane lokalnih vlasti 22. septembra 2010. 
