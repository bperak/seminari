Koncertna sezona FMU 
Koncertna sezona u organizaciji Fakulteta muzičke umetnosti namenjena je profesorima i studentima. Izuzetno je bogata i raznovrsna, a odvija se kako u Sali Fakulteta, tako i u najistaknutijim koncertnim prostorima u Beogradu. Pored koncerata u respektabilnom prostoru sala Kolarčeve Zadužbine i Skupštine grada Beograda, naši profesori i studenti redovno nastupaju i u atraktivnom prostoru Kuće Kralja Petra na Senjaku, u salama Ustanove kulture Vuk Karadžić, ali i na scenama Narodnog i Jugoslovenskog dramskog pozorišta. Značajni nastupi ostvareni su i u sali Beogradske filharmonije, kao i Doma Vojske u saradnji sa njihovim umetničkim ansamblom. Okosnicu najznačajnijih domaćih muzičkih festivala, kao što su Gitar Art, Festival Harfe, Čelo fest, Čembalo, živa umetnost - Ars vivendi clavicembalum i Dani orgulja, čine bivši i sadašnji profesori i studenti Fakulteta muzičke umetnosti. Studentski autorski radovi redovno su predstavljeni na festivalu KOMA, a dobitnici značajnih međunarodnih nagrada nastupaju na Kalemegdanskim sutonima. Koncertni život odvija se u čak pet beogradskih katoličkih crkava, a odnedavno i u izložbenom prostoru Muzeja nauke i tehnike. Pored koncertnog prostora u Muzeju, otpočinje koncertna saradnja sa Dečijim kulturnim centrom, a u planu je i nastavak saradnje sa Studentskim kulturnim centrom i Centrom za kulturu Čukarica. 
