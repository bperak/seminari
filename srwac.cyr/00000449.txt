Svečanom bogosluženju, kojim se obilježava stotinu desetogodišnjica od osvećenja nikšićkog Sabornog hrama, prisustvovali su ambasadori Ukrajine, Rusije i Srbije u Crnoj Gori: Oksana Sljusarenko, Jakov Gerasimov i Zoran Lutovac, te ministar vjera u Vladi Republike Srbije Bogoljub Šijaković. Vjernom narodu nadahnutom besjedom obratio se Visokopreosvećeni Mitropolit Amfilohije, osvrnuvši se na riječi proroka Davida Gospode, zavoleh lepotu doma Tvoga i mesto obitališta slave Tvoje ", starozavjetnog proroka kojeg je Gospod prvog prizvao da pripremi gradnju doma Božijeg - Svetog jerusalimskog hrama, jednog od najljepših hramova u istoriji roda ljudskog.
- U ovoj Svetinji nad Svetinjama čuvale su se tablice Mojsijeve sa Deset Božijih zapovijesti. Čuvao se i žezal Aronov, koji je procvjetao u Egiptu. Taj hram, u kome se otkrivala slava Božija, čuvao je i onu manu kojom je Gospod hranio izabrani Božiji narod dok je hodio kroz egipatsku pustinju. U Svetinju nad Svetinjama ušla je, po blagoslovu Božijem, Presveta djeva Bogorodica i, ušavši u svetinju nad svetinjama, Ona je postala kivot svetinje Gospodnje. Njena utroba postala je obitalište ne samo slave Božije, kao što je to postao jerusalimski hram i kao što to postaju svi hramovi građeni u slavu Božiju, nego je Njena utroba postala obitalište Jedinog Svetog Samog Živog Gospoda. Presveta djeva smjestila je u sebe Onoga Koji je svojom rukom stvorio vasionu kao beskrajni hram Božije slave, kazao je u svojoj besjedi Njegovo Visokopreosveštenstvo Mitropolit crnogorsko-primorski G. Amfilohije.
On je dodao da svako stvorenje, stvoreno rukom Božijom je, na neki način, mjesto u kome počiva Božanska mudrost i Božanska životvorna, čudotvorna i životodajna sila, a naročito čovjek, stvoren po liku i obličju Božijem.
- Kroz ove proročke riječi, da volimo ljepotu doma Gospodnjeg, otkrivaju nam se Svete tajne vasione i hrama Jerusalimskog kao doma Gospodnjeg, svakog stvorenja kao obitališta mudrosti Božije i čovjeka kroz koga se javlja slava, sila, dobrota, mudrost i istina živog Boga i život vječni i neprolazni. Presveta djeva - riznica Božanske dobrote, mudrosti i ljepote - dom je slave Božije, dom samog Gospoda, kroz Koju mi postajemo pričasnici istinske Svetinje nad Svetinjama, samog Gospoda. Otuda i hramovi koji se podižu, kroz istoriju, građeni su i grade se da bi postali mjesto javljanja i obitalište slave Božije. I kao što je Presveta djeva ušla u Svetinju nad Svetinjama, tako i mi, i u ovom i u svakom drugom hramu, ulazimo u dom Gospodnji, jer volimo ljepotu mjesta obitavanja Njegovog, jer su hramovi i stvoreni da se u njima sami preobražavamo u hram Božiji, u obitalište slave Božije, poručio je Visokopreosvećeni Mitropoloit Amfilohije.
Evo, naglasio je Njegovo Visokopreosveštenstvo, jednog od domova Gospodnjih i mjesta obitavanja slave Njegove. Ovaj Sveti hram, podignut prije stotinudeset godina u vrijeme velikog kralja i gospodara Crne Gore Nikole prvog Petrovića, a prilogom i darom Svetog mučenika ruskog cara Nikolaja Romanov.
- Ovaj hram je svjedočanstvo, između ostalog, njegovog blagočešća i pobožnosti, koje je posvjedočio prolivanjem svoje mučeničke krvi zajedno sa svojom Svetom suprugom i djecom. Oni su, na taj način, posvjedočili da su se preobrazili u hramove slave Božije i da su postali pričasnici Tajne Hristovog raspeća i stradanja, a kroz raspeće i Tajne Hristovog Vaskrsenja. On je ostavio, između mnogih drugih spomena širom beskrajne Rusije, i ovaj spomen, ovaj sveti hram, kao što je ostavio i onaj Carev most blizu Nikšića. Ostavio nam je ovaj Sveti hram da se u njemu sabiramo, da i mi zavolimo dom Gospodnji, koji je, zaista, stodeset godina bio obitalište slave Božije, kroz koga su prošle tolike duše u njemu krštene, miropomazane, vjenčane, pričešćene Svetinjom Gospodnjom. Evo, i mi smo se danas sabrali sa radošću, vaš duhovni otac Vladika Joanikije i još dvojica braće arhijereja banatski Nikanor, koji je jedno vrijeme poslužio Gospodu na Cetinju i u Mitropoliji crnogorsko-primorskoj i onaj koji je na stolici Svetog Oca našeg Vasilija Ostroškog Episkop zahumsko-hercegovački Grigorije, sabrali smo se sa mirom i Božijim blagoslovom, da se sa Bogom zbratimimo, da jedni druge osjetimo i doživimo kao braću i vječnu sabraću, da primimo Svetinju Gospodnju i postanemo njeni svjedoci i nosioci, besjedio je Visokopreosvećeni Arhiepiskop cetinjski Mitropolit crnogorsko-primorski G. Amfilohije.
