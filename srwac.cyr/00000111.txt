ODRŽANA 17. SEDNICA GRADSKOG VEĆA GRADA SOMBORA 
Datum: 01.11.2012 
Na 17. sednici Gradskog veća, održanoj 31. oktobra 2012. godine, članovi Veća su utvrdili Predlog odluke o drugim izmenama i dopunama odluke o organizaciji Gradske uprave grada Sombora. Prema utvrđenom predlogu u okviru jedinstvene Gradske uprave funkcioniše 14 organizacionih jedinica i to deset odeljenja: Odeljenje za skupštinske i izvršne poslove, Odeljenje za opštu upravu, Odeljenje za društvene delatnosti, Odeljenje za obrazovanje, Odeljenje za finansije, Odeljenje lokalne poreske administracije, Odeljenje za privredu, Odeljenje za komunalne poslove, Odeljenje inspekcije i komunalne policije i Odeljenje za poljoprivredu i ruralni razvoj, te četiri službe Služba za imovinsko pravne poslove, Služba za turizam, Služba za informacione i komunikacione sisteme i Služba za zajedničke poslove. 
U odnosu na postojeću organizaciju Gradske uprave novine su formiranje Odeljenja za obrazovanje, Odeljenja za poljoprivredu i ruralni razvoj, predloženo je i formiranje Službe za turizam i Službe za imovinsko pravne poslove. 
Obrazlažući predložene izmene članovima Veća, načelnica Gradske uprave Irina Burka Parčetić, navela je da se javila potreba za novom organizacijom usled donošenja novih zakona, odnosno potrebe da se zakoni bolje primene, te radi efikasnijeg rada. 
O predloženim izmenama izjasniće se i odbornici Skupštine grada. 
OSNOVE ZA IZRADU BUDžETA 
Na 17. sednici utvrđen je i tekst Uputstva direktnim korisnicima za pripremu Odluke o budžetu grada Sombora za 2013. godinu, a rok do kojeg direktni korisnici imaju obavezu da dostave finansijske planove Odeljenju za finansije je 20. novembar. 
- Prema Uputstvu koje je Ministarstvo finansija dostavilo lokalnoj samoupravi, osnova za izradu budžeta su godišnja stopa realnog rasta bruto društvenog proizvoda od dva odsto i inflacija od 5,5 odsto. Uputstvom su limitirane i određene grupe rashoda, u cilju racionalnije potrošnje i sagledavanja mogućnosti ušteda, pre svega u pogledu troškova putovanja, usluga po ugovoru objasnila je Mira Jovićević, načelnica Odeljenja za finansije. 
Članovi Gradskog veća su usvojili i informaciju o nastavku aktivnosti koje se odnose na preispitivanje cena isporuke toplotne energije koje od 01. jula 2012. godine primenjuje Javno komunalno preduzeće Energana. Bilo je reči i o primeni Uredbe Vlade Republike Srbije o načinu određivanja najviših i najnižih prosečnih cena toplotne energije u grejnoj sezoni 2012. / 2013. godine. 
UREDBA UREĐUJE CENE TOPLOTNE ENERGIJE 
Vladislav Kronić, načelnik Odeljenja za privredu, naveo je hronološki sled događaja vezanih za cenu toplotne energije koju JKP Energana primenjuje od jula 2012. godine, od zahteva grupe građana da se preispita nova cena, do inicijative odborničke grupe Bolji Sombor. Načelnik Kronić je članovima Veća predočio da je 18. oktobra 2012. godine Vlada RS donela Uredbu o načinu određivanja najviših i najnižih prosečnih cena toplotne energije u grejnoj sezoni 2012. / 2013. godine. 
- Uredba je stupila na snagu 31. oktobra, a prema saopštenjima Ministarstva energetike primenom Uredbe trebalo bi da se smanje velike razlike u cenama grejanja koje sada postoje među toplanama i obezbediće se stabilno snabdevanje stanovništva i privrede toplotnom energijom. Uredbom je utvrđen i odnos cene grejanja za građane i privredu u srazmeri 1: 1,5. Prema Uredbi, toplane imaju obavezu da lokalnim samoupravama u roku od sedam dana od dana stupanja Uredbe na snagu, dostave odluke o cenma toplotne energije uređene u skladu sa Uredbom. Lokalne samouprave potom imaju rok od sedam dana da daju saglasnost na predložene cene toplana i potom toplane obaveštavaju nadležno ministarstvo, takođe u roku od sedam dana naveo je načelnik Kronić. 
Gradsko veće je prihvatilo predlog pet odsto birača sa teritorije grada Sombora da se pokrenu aktivnosti potrebne za osnivanje Visoke škole likovnih i primenjenih umetnosti strukovnih studija u gradu Somboru. Zaključak Gradskog veća i predlog građana dostaviće se nadležnim republičkim i pokrajinskim organima na dalje odlučivanje. 
Na 17. sednici Gradskog veća, razmotreni su imovinsko pravni i predmeti iz oblasti poslovnog prostora, finansijska i druga pitanja iz delokruga rada Veća. 
