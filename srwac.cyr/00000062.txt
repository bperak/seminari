Bezbednost proizvoda na tržištu 
Radi smanjenja i uklanjanja tehničkih prepreka u trgovini, uz istovremeno obezbeđenje da se na tržište Srbije stavljaju samo bezbedni proizvodi, uspostavljen je savremen sistem u oblasti tehničkih propisa, standardizacije, akreditacije i metrologije - sistem infrastrukture kvaliteta. 
PRAVNI OKVIR 
Pravni okvir ovog sistema uspostavljen je donošenjem 4 sistemska zakona i njihovih podzakonskih akata. 
Zakonom je propisano da se proizvod stavlja na tržište samo ako je usaglašen sa propisanim tehničkim zahtevima, ako je njegova usaglašenost ocenjena prema propisanom postupku, ako je označen u skladu sa propisima i ako ga prate propisane isprave o usaglašenosti i druga propisana dokumentacija. 
Ovaj zakon daje pravni okvir za prenošenje, odnosno transponovanje evropskih direktiva novog (globalnog) i starog pristupa, ukoliko propisivanje tehničkih zahteva i sprovođenje postupaka ocenjivanja usaglašenosti za proizvode nije propisano posebnim zakonima. Takođe daje pravni okvir i za propisivanje nacionalnih tehničkih propisa za proizvode, koji nisu obuhvaćeni harmonizovanim aktima na nivou EU. 
Radi uređenja tržišta u pogledu bezbednosti proizvoda za koje ne postoje posebni tehnički propisi donet je Zakon o opštoj bezbednosti proizvoda (Službeni glasnik RS, broj 41 / 09). Ovaj zakon je suštinski usklađen sa načelima i osnovnim zahtevima Direktive o opštoj bezbednosti proizvoda (2001 / 95 / EZ) dok potpuno preuzima Direktivu EEZ o obmanjujućim proizvodima (87 / 357 / EEZ). 
Zakon o tehničkim zahtevima za proizvode i Zakon o opštoj bezbednosti proizvoda uvode pretpostavku o usaglašenosti sa propisanim zahtevima ukoliko je proizvod usaglašen sa zahtevima standarda na koje se tehnički propis poziva. 
INSTITUCIJE 
Ministarstvo finansija i privrede, kao koordinator za tehničke propise i organ nadležan za kreiranje strategije i sprovođenje politike razvoja standardizacije, akreditacije i metrologije, postavio je stabilan institucionalni okvir u navedenim oblastima. Rad sektora je usmeren ka unapređenju pravnog i institucionalnog okvira za standardizaciju, akreditaciju, metrologiju, propisivanje tehničkih zahteva i ocenjivanje usaglašenosti sa propisanim tehničkim zahtevima. 
Tokom 2010. i 2011. godine izvršena je transformacija Instituta za standardizaciju Srbije i ubrzano je usvajanje evropskih standarda. 
Sistem akreditacije je potpuno usaglašen sa principima evropske akreditacije. Obavljene su sve pripreme za prijem Akreditacionog tela Srbije u Evropsku akreditaciju, odnosno potpisivanje MLA, što je jedan je od ključnih preduslova za prihvatanje sertifikata izdatih od akreditovanih organizacija u Srbiji prilikom izvoza naših proizvoda na tržište EU. 
U oblasti metrologije izvršena je najobimnija rekonstrukcija sistema, čime je onemogućen svaki eventualni konflikt interesa. Utvrđene su jasne uloge svih aktera u sistemu metrologije. Postavljen je novi menadžment Direkcije za mere i dragocene metale i izvršena je reorganizacija ove institucije u skladu sa novim zakonom. Pored navedenih, najbitnije institucije koje obezbeđuju da se na tržištu nalaze samo bezbedni proizvodi su organi tržišnog nadzora, pre svega Tržišna inspekcija, Ministarstvo poljoprivrede, šumarstva i vodoprivrede, ali i druga ministarstva koja donose odnosno vrše nadzor nad sprovođenjem tehničkih propisa. 
