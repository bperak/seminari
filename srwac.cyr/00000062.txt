O Institutu
Osnovni pravci delatnosti Instituta su književnoteorijska, književnoistorijska, komparatistička i poetička istraživanja. U Institutu se sistematski prate i proučavaju kretanja i razvitak stvaralačke kritičke misli kod nas i u svetu iz oblasti istorije i teorije književnosti, komparatistike, estetike i poetike; proučavaju se problemi metodologije i terminologije nauke o književnosti; stvaraju se osnove za pripremanje istorije književnosti; radi se na naučnim i kritičkim izdanjima pisaca, izradi bibliografija i obradi književne arhivske građe; objavljuju se zbornici i monografije o književnim pokretima, školama i delima pojedinih autora; pripremaju se naučni skupovi; organizovano se podstiču različiti oblici naučnog rada i stručnog usavršavanja naučnih radnika, posebno naučnog podmlatka.
Kada i kako je osnovan Institut?
Institut za književnost i umetnost izrastao je iz Centra za teoriju književnosti i umetnosti Filološkog fakulteta u Beogradu. Na predlog akademika Vojislava Đurića, direktora Centra, Izvršno veče Skupštine Srbije 15.09.1962. godine donelo je Uredbu o osnivanju Instituta za književnost i umetnost. Osnivači Instituta su: Izvršno veče Skupštine Srbije, Srpska akademija nauka i umetnosti, Filološki fakultet u Beogradu i Univerzitet umetnosti u Beogradu. Kao samostalna naučna ustanova Institut je počeo sa radom 1.01.1963. godine i do danas nije menjao svoj status. Uskoro nakon što je osnovan Institut je postao najveća i najuglednija naučna ustanova u oblasti nauke o književnosti u tadašnjoj Jugoslaviji, a taj ugled sačuvao je i do današnjih dana. U početku, Institut je bio okrenut podizanju i usmeravanju naučnog podmlatka i okupljanju do tada nepovezanih naučnoistraživačkih snaga sa Univerziteta i izvan njega. U daljem radu Institut je kontinuirano sarađivao sa srodnim naučnim, kulturnim i obrazovnim ustanovama u zemlji i u inostranstvu, okupljajući oko svojih projekata naučne radnike iz svih centara tadašnje Jugoslavije, ali i iz manjih naučnih i kulturnih sredina i gradova u kojima su postojali istraživački projekti i istraživači koji nisu bili uključeni u organizovana i osmišljena naučna istraživanja. Naročito plodotvornu saradnju Institut je ostvarivao sa SANU, Maticom srpskom i Filološkim fakultetom u Beogradu. Plodna i raznovrsna saradnja Instituta ostvarivana je sa izdavačkim kućama koje su omogućavale objavljivanje rezultata rada Instituta i angažovale saradnike Instituta za mnoge vlastite kapitalne izdavačke poduhvate.
Radni prostor Instituta
Od 1963. do 2002. godine Institut je bio smešten u potkrovlju Rudarskog fakulteta (Đušina 7), u neposrednoj blizini Botaničke bašte, a od tada do danas nalazi se u lepo uređenim prostorijama u Domu Vukove zadužbine (Kralja Milana 2) u centru Beograda.
Ko su bili direktori Instituta?
Prvi direktor Instituta bio je Vojislav Đurić (1963 - 1966), a zatim su Institutom rukovodili kao vršioci dužnosti direktora Dušan Puhalo (1966 - 1968) i kratko Zoran Konstantinović (1968), te kao direktori Predrag Palavestra (1968 - 1976) i Miodrag Maticki (1977 nadalje) koji su, istovremeno, uz Miroslava Pantića, Nikšu Stipčevića i Aleksandra Petrova, dali najveći doprinos razvoju i ugledu Instituta u njegovom dosadašnjem postojanju.
Godine 2002. navršilo se četrdeset godina postojanja Instituta. Tim povodom direktor dr Miodrag Maticki objavio je u časopisu Književna istorija (XXXIV, 2000, br. 116 - 117, str. 5 - 15) tekst pod naslovom« Institut za književnost i umetnost 1962 - 2002 ») u kome je rezimirao dotadašnji rad Instituta. Dajemo u skraćenoj verziji a) istorijat nastanka projekata Instituta i b) pregled rezultata rada u ovom periodu.
