MANASTIR SVETOG DIMITRIJA
KOD SELA NERESNICA
M anastir Svetog Dimitrija pominje se u turskom popisu iz 1560. godine, uz opasku da se nalazi kod tvrđave Kučajne. U njemu su tada živela dva monaha, a njegov godišnji porez iznosio je 256 akči. Ne može se dovesti u vezu sa crkvištem kod sela Kaone, jer je u isto vreme u poresku knjigu upisan i taj manastir, sa jednim kaluđerom i 50 akči poreza.
Ovde je bila tvrđava Kučajna, napred pod brdom sa desne strane
Pominjanje manastira Sv. Dimitrija u navedenom popisu njegovo je prvo i poslednje javljanje u poznatim istorijskim izvorima. S agrađen je najverovatnije u vreme srpske srednjevekovne države, kada je Kučajna bila jedno od središta našeg rudarstva i metalurgije, pa prema tome i ekonomski veoma jak grad. Manastir je mogao da podigne neko iz redova vlastele sa ovog prostora, što je činjeno u većoj meri u drugoj polovini 14. i prvoj polovini 15. veka, kada se deo plemstva ekonomski osnažio i počeo da gradi zadužbine.
Prema istraživanjima Petra Anđelkovića, nastavnika iz Kučeva i pasioniranog istraživača, obavljani m na terenu tokom poslednjih 20 - tak godina, kučajnska tvrđava se nalazila na prostorima rimskog rudar sk og grada Guduskum, smeštenog u ravnici na levoj strani reke Pek, između izvora kisele vode kod Neresnice i brda Jelena stena. Srpska t vrđava Kučajna, pak, prostirala se, sudeći po arheološkim nalazima, od Kučajnske reke do Kisele vode. Prema tome, manastir Svetog Dimitrija trebalo je tražiti na tom prostoru.
Kako je i kada postradao ovaj manatir istorijski izvori ne kazuju, a u kolektivnom pamćenju jedva da je nešto sačuvano. P reci današnjih stanovnika Neresnice, Kučajne i Kučeva nisu ga zatekli, jer njihovo doseljavanje počinje u najvećoj meri tek posle Velike seobe Srba i dramatičnog pražnjenja ovih prostora. Oni su zatekli ruševine neke crkve i čuli kazivanje retkih starinaca da je u nju narod dolazio sa svih strana. Kojem je svecu bio posvećen uspeli smo da saznamo iz gore pomenutog popisa.
Da je ovde bio manastir nije mogao da sazna ni vredni istraživač Mihailo Riznić 80 - tih godina 19. veka. On je zabeležio da je u Banjskom polju našao ' ' razvaline jedne crkve ' '. Dodao je da je u blizini tog crkvišta nekada postojala banja sa izvorima kisele vode i da se njeni tragovi još vide kraj te reke. Tu je saznao da je nekada ' ' na te izvore dolazio silan svet, lečio se i Bogu molio u ovoj crkvi ' '. Temelji crkve i ostaci zidova bili su urasli u trnje ' ' te joj se tačna mera ne može uhvatiti ' '. Mihailo Riznić, Starinski ostaci u srezu zviškom, Starinar, godina V, Beograd 1888, str. 39.
U međuvremenu je preostali kamen sa manastirišta razvučen pa je i to zaboravljeno. Samo retki pojedinci još mogu da kažu da je na desnoj obali Bukovske reke, nedaleko od njenog ušća bila nekada neka crkva i da pokažu njeno mesto. To je prostor gotovo uz samu desnu obalu Bukovske reke, oko 300 metara pre njenog ušća u Pek. Do manastirišta se stiže kad se iz centra Neresnice pođe putem ka česmi s kiselom vodom, pa pre mosta na Bukovskoj reci skrene u sokak s desne strane. Pedesetak metara daleko odatle desno je ravna livada iz koje se uzdiže omanja strmen. Uz nju je bi la ta crkva.
Riznićev opis mesta potpuno odgovara lokaciji koju smo utvrdili. Tim pre što na ovom prostoru nema tragova neke druge crkve.
Naravno, tu je i sveti i lekoviti izvor, nezaobilazni svedok postojanja manastira. Okolno stanovništvo dalo je izvoru ime Banja, a ravnici niže njega Banjsko polje, kako se i danas taj predeo naziva.
Negde 1963. godine urađene su prve bušotine u neposrednoj blizini svetog izvora da bi se utvrdili kvalitet i sastav vode. Tokom tih istraživanja otkriveno je veliko jezero mineralne vode stare 4000 godina na dubini od 180 metara. Reč je zapravo o nekoliko jezera pod zemljom koja se prostiru od Neresnice do klisure kod Kaone. Prema laboratorijskim analizama, ta voda, između ostalog, blagotvorno deluje na bolesti krvnih sudova, jer ima minimalne količine natrijuma.
Za njeno lekovito dejstvo znali su još stari Rimljani, a srednjevekovni Srbi prihvatili su tu vodu kao svetu i lekovitu i kraj nje sagradili manastir.
Z ahvaljujući pomenutim istraživanjima mi imamo potpuni uvid u kvalitet jedne vekovima poštovane vode. Ono je potvrdilo da je srednjevekovni svet posvećivao izvorima izuzetnu pažnju i da je nepogrešivo odabirao za svoje svetinje kladence sa najzdravijom vodom, koja je jačala njegovo zdravlje i branila ga od bolesti.
