Volvo odlazi Kinezima
Ford utanačio detalje prodaje svoje švedske filijale, čime, kao i ostali iz velike trojke, dovršava proces skupljanja, posle neuspele globalizacije
Od našeg stalnog dopisnika Vašington, 23. decembra Ford motors je upravo obelodanio da je utanačio detalje prodaje svoje švedske filijale Volvo kars najvećem kineskom proizvođaču automobila Džili grupi. Procedura prenosa vlasništva će, prema današnjem saopštenju iz Detroita, biti okončana do kraja juna iduće godine, dok će ugovor biti potpisan 31. marta.
Volvo u ruke Kineza odlazi za oko dve milijarde dolara (precizna suma nije predočena), što je manje od trećine svote koju je Ford 1999. odbrojao da bi kupio prestižnu švedsku marku, u okviru tadašnjeg plana globalizacije, kada su pod okrilje najpoznatije firme u automobilskoj istoriji došle i druge luksuzne marke, kao što su britanski aston martin, jaguar i lend rover. Sve to je sada samo uspomena na bolju prošlost: pomenuti britanski brendovi su danas vlasništvo poslovne imperije Tata, iz zemlje koja takođe ima velike ambicije u automobilskoj industriji Indije.
Ford, kao i ostali iz velike trojke, time završava svoje skupljanje da bi se posvetio svojoj novoj globalnoj strategiji nazvanoj Jedan Ford, koja podrazumeva isključivu posvećenost sopstvenim markama, fordu, linkolnu i merkjuriju.
Slično je postupio i Dženeral motors koji je pre deset dana objavio da će, posle neuspelih pokušaja da nađe adekvatnog kupca, zatvoriti kapije Saaba, takođe uglednog švedskog proizvođača. I Saab i Volvo su Amerikancima donosili prestiž, ali odnosili pare: obe filijale su poslovale sa velikim gubicima, Saab sa oko pola milijarde, dok će Volvo ove godine u crvenom biti za čitavu milijardu dolara. (Krajsler je, posle neuspelog braka sa Dajmlerom, utehu pronašao u zagrljaju italijanskog Fijata). Dži-Em je već ranije ostao i bez hamera, poznatog džipa, koji takođe postaje kineski brend.
Velika trojka ovim potezima ulazi u završnu fazu svoje reorganizacije, posle suočavanja sa realnostima da su ih u veštini pravljenja automobila pretekli Japanci i Korejci. To prestrojavanje je donelo zatvaranje neprofitabilnih fabrika, velika otpuštanja i teške pregovore sa sindikatima da se plavim okovratnicima uskrate neke od velikih pogodnosti u radnim ugovorima, isposlovane u vreme prosperiteta, a koje su u novim okolnostima troškove američkih proizvođača činile većim od strane konkurencije.
Kina će inače ove godine, prema ovdašnjim prognozama, Americi oduzeti jedno važno naj status najvećeg automobilskog tržišta na svetu. U dogledno vreme, za drugo mesto ozbiljno konkuriše Indija, koja se orijentiše na pravljenje kompaktnih automobila, i gde su svoje baze već uspostavili svi važniji svetski proizvođači.
Budući vlasnik Volvoa (koji je neko vreme pominjan i kao mogući kupac Saaba) najveći je kineski proizvođač automobila koji nije u državnom vlasništvu. Džili grupu je 1986. osnovao njen današnji predsednik, inženjer Li Šafu, koji je danas na 123. mestu najbogatijih Kineza. Zapošljava 20.000 ljudi (tolika je i ukupna radna snaga Volvoa širom sveta) i ima kapacitete za proizvodnju 300.000 automobila. Njegova mreža u Kini ima 500 dilera i 600 servisa, dok je u Rusiji, Ukrajini i Indoneziji dosad prodao oko 200.000 vozila.
A kako ste se smejali Miri Marković Čak su nam i lekovi iz Kine bili opasni po život Zato se danas kao ovce vakcinišemo neproverenim lekom, koji ne prolazi ni u Nemačkoj ni u Fransuskoj.
vladimir Novi Sad 24 / 12 / 2009 13:01
A nama FIAT za sitne pare i to na kredit iz Kragujevca.Dali smo zaista takve bud... Sta nam to rade.Pa mi smo gori od Brazilskih plemena iz dzungli Amazona.Sve se dogadja oko nas, a mi mudrujemo da pravimo automobile.Ako FIAT-u ne bude islo, jao nama i nasim radnicima.
