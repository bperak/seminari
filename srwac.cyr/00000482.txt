U šahu sam najdalje dogurao do majstorskog kandidata. To se nekad u esnafu zvalo kalfa. Kao Josif kalfa iz pekarske radionice mog pokojnog oca. Razlika je bila samo u tome što se Josif mogao nadati da će protokom vremena od kalfe postati majstor, a ja sam za majstora u šahu morao roditi mečku. Josif me je, doduše, savetovao da odem u njegovu Hrvatsku i vidim kako su to oni uspeli da od kandidata za vrlo kratko vreme postanu majstori što sam ja i uradio, ali od toga velike asne ipak nije bilo.
- Nemoj ti da gledaš na nas, govorili su mi Hrvati. Mi imamo šahovnicu gde god da pogledaš. I na kapama, i na majicama, na rukavima, nogavicama... neki je crtaju i preko lica svoga nasmejanog, a neki, boga mi i na one muške stvari.
- I nemoj slučajno da si probao da proveriš skoro da mi Josif izdade naređenje pre nego što sam krenuo na studijsko putovanje o sopstvenom trošku, što je već samo po sebi ukazivalo na veoma nizak nivo sopstvene pameti.
- Uz to nastavljali su Hrvati sa besplatnim savetima mi imamo vidljivu naklonost europskih sudija i najvernije navijače, našeg trinaestog igrača, Nemačku i Vatikan. Mislimo da bi ti najbolje bilo da se za savet obratiš STO (Svetska trgovinska organizacija za promet titula i drugih diploma) i MMF-u (Međunarodnom majstorskom forumu). Uradi kako ti oni kažu i videćeš svoga Boga. Bok, dečki završiše.
Na moje molbe, preklinjanja, klečanje, vapaje, funkcioneri ovih foruma, svih dvadeset sedam na broju, najljubaznije su mi odgovorili da oni prate moj razvoj, da su veoma zadovoljni do sada postignutim i da se najiskrenije nadaju da će me u najskorije vreme videti među majstorima, ali ipak, dodali su snishodljivo, u odlučujućoj partiji za osvajanje titule majstora morate, kako su rekli, primeniti sistem žrtve. Kao što je to nekad radio Mihail Talj, panter iz Rige od Fere.
Na primer? pitao sam stidljivo, mada sam odmah video koliko se razumeju u šah.
Na primer, odgovorili su sa upadljivim autoritetom, morate žrtvovati najmanje 15 % svoje šahovske table. U taj deo borilišta nemaju pravo da zalaze ni kralj, ni kraljica, lovci pogotovo, a o topovima i da ne pričamo. Svaki pešak koji bi, greškom ili namerno sasvim je svejedno, zalutao u žrtvovani prostor imao bi da bude pojeden, da nestane, da mu se izgubi svaki trag, a u nekim slučajevima može se desiti i da ga demontiraju u sastavne delove. O tome od nas ne očekujte nikakve garancije.
Pristao sam jer titula majstora nije imala alternativu. Kad može kalfa Josif zašto ne bi mogao i ja.
Nije bilo najgore što sam u samom početku partije morao da uništim topove, lovcima oduzmem duge cevi i poskidam fantomke i rasporedim pešake na dovoljno razumljivoj udaljenosti od važnih položaja suparnika, nego što su neki moji konji počeli samoinicijativno da preskaču, takoreći da dezertiraju, u protivnički tabor. Protivnik nije samo imao kvalitet više, nego je raspolagao viškom nekoliko kraljica, medijskom i logističkom podrškom ukupne međunarodne šahovske zajednice i meračima vremena koji su odbrojavali samo moje sekunde.
I taman kad sam, i pored svega sa čime sam morao da se sučelim, došao u situaciju da povučem matni potez i zavredim sanjanu titulu majstora šaha, glavni sudija podviknu:
Stop Isteklo ti vreme, pala ti zastavica. Ništa od titule. Šahovska unija se ionako raspada pa ti titula, i da si je osvojio, ničemu ne bi služila.
