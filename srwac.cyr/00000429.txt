30.07.2011 21:07:00
Šta sam ono rekla o hororima i onome kako nikada ne treba reći: ' ' Šta je najgore što može da se dogodi? ' ' Pa, ne treba ili sam ja baksuz. No, da krenem ispočetka. Imala sam želju da ispečem italijanske mirišljave hlepčiće, zamišljala sam kako ih, porumenele, vadim iz rerne, a miris vrućeg hleba sa belim lukom i bosiljkom se širi kuhinjom. U pozadini bi svirala tiha, mediteranska muzika, čisto da upotpuni sliku. Stvarnost je bila drukčija. Najpre, biga uopšte nije narasla, zabušavala je u toku noći ili kvasac nije sarađivao. Da spasim stvar, dodam još kvasca i nastavim po receptu. Najzad, testo je naraslo, ali je usledio fijasko zvani pravljenje hlepčića i ređanje u pleh. Majko mila, kakvo je ono testo bilo, meko, najmekše, da sam htela tako da ga napravim, ne bih uspela. Klizilo je kroz prste kao pustinjski pesak. Nisam loša kuvarica, varjače mi. Do sada sam upropastila samo mafine, jednom prilikom, ali to nije imalo veze sa mnom, nego sa rernom bez termostata kod moje svekrve. Bili su crni spolja i blago urušeni, kao da su implodirali pukim, nesrećnim slučajem. Rerna? Ne, bolji naziv za to sokoćalo je krematorijum, za 5 minuta spaljuje, kao da u njoj obitava kakav strašni zmaj. Ne znam zašto sam rešila da ponovo pokušam duel sa njom, na njenom terenu, ovde u Weißkirchen-u. Kao da mi nenarasla, mlitava gomilica testa nije bila dovoljan znak da treba da odustanem. Avaj, tvrdoglava domaćica ne zna kada da digne ruke. Nekim čudom ih poređah u pleh, kakvog-takvog oblika i ubacih u čeljusti uspavane nemani. Naravno, u toku pečenja, umesto da pomno pratim šta se događa unutra, ja se zagledam u Orandž Kaunti Čopers na Diskaveriju, ali ne na duže od 5 minuta. Prekasno. Muž je u tom trenutku otvorio rernu i, na moj užas, izvadio spaljene komadiće nečega što je, u mojoj bajkovitoj viziji, trebalo da bude zlatno-žuta korica, hrskava koliko i mirišljava, a unutra sexy praznine, izazvane mehurićima u testu. Samo jedan komad uspeo je da izbegne kukavnu sudbinu svojih sapatnika, pa je svojim junaštvom i veštinama odolevanja vrelini, zaslužio da se fotografiše. Kao šlag na tortu, ova domaćica još nije ovladala svojim fotoaparatom i mikro / makro opcijama koje on pruža. Drugim rečima I suck, tako da, to vam je što vam je, jedna sirota ciabatta vas očekuje već u sledećem redu. Za utehu, M. ih je u slast večerao. Na kraju je i sudove oprao, što mene čini veoma srećnom ženom. Ipak, ne znam hoću li imati hrabrosti za još jedan okršaj sa ozloglašenom svekrvinom rernom. Mislim da ću pričekati da odemo kući, moja rerna i ja se više razumemo i definitivno bolje sarađujemo.
