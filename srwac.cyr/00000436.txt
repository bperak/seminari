" Mi smo deo evropske i svetske kulture i nećemo pristati na izolaciju "
Rukovodeći tim Ministarstva kulture, na čelu sa ministrom Vojislavom Brajovićem, danas je, prilikom susreta sa novinarima, podsetio na rezultate postignute za nepunih 10 meseci od formiranja, ocenivši da su vredni hvale.
" Završava se jedan period našeg rada gde smo svi delovali na podizanju standarda u kulturi našeg društva ", rekao je Brajović, dodajući da je Ministarstvo radilo sa velikom svešću da učini nešto što nije decenijama činjeno.
On je u susretu sa novinarima u Ministarstvu kulture izrazio nadu da će taj tim " sa njegovom državničkom orijentacijom nastaviti da radi svoj posao i završiti započeto ".
Podsećajući na urađeno, ministar je pre svega ukazao na to da je vladi predložen nacrt sistemskog zakona o kulturi čije usvajanje će morati da sačeka formiranje nove vlade i parlamenta. Uspehom je ocenio i ovogodišnje povećanje budžeta kulture za 28 odsto.
Govoreći o odnosu Ministarstva prema kulturnoj baštini, Brajović je naglasio da ono nikada neće pristati da naši spomenici kulture ne budu u okviru međunarodno priznatih granica Srbije. Naša politika prema Kosovu i Metohiji znači dalju zaštitu kulturne baštine, ali i širenje institucija kulture Srbije na Kosovu.
On je podsetio da predstoji izgradnja zgrade srpskog pozorišta u Kosovskoj Mitrovici, mada bi, kako je rekao, bio najsrećniji da je ona u Prištini, gde je i osnovana, ali i dodao da je siguran da će jednoga dana i to biti. Brajović je najavio osnivanje biblioteke " Ivo Andrić " i Arhiva Kosova i Metohije.
Ministar je podsetio i na prisustvo srpske knjige na sajmovima u Lajpcigu i Parizu koji se otvaraju danas i sutra, na materijalnu pomoć Euroimaža za snimanje dva naša filma, na velika ulaganja u rekonstrukciju Narodnog muzeja, Narodne biblioteke Srbije, Narodnog pozorišta u Subotici...
Državni sekretar Ministarstva kulture Ivana Stefanović posebno je ukazala na uspeo konkurs za dodelu sredstava na koji se javilo 830 zainteresovanih pojedinaca i institucija, a o kome je odlučivalo 70 stručnih članova komisije. Taj posao je, kako je napomenula, upravo okončan.
Komentarišući trenutnu političku situaciju, Ivana Stefanović je rekla da nema indicija da bi moglo da dođe do prekida međunarodne kulturne saradnje.
Pomoćnik ministra za kulturnu baštinu Miomir Korać smatra da je osnovna odlika ovog tima Ministarstva kulture bila realizacija ideja. Ono što smo zacrtali to smo počeli i da ostvarujemo, rekao je on, ističući da je u ministarstvo želeo da prenese iskustvo koje je kao direktor " Viminacijuma " stekao, da objekti kulture postanu ekonomski trajno održivi.
Podsećajući na započeti projekat " Putevima rimskih imperatora " koji ima ambiciju da poveže 600 kilometara dugu rutu na kojoj je živelo 17 rimskih imperatora na našem tlu, Korać je rekao da je reč o ekonomski održivom projektu. On je podsetio da je udeo kulture u svetskom profitu 19,6 odsto i veći je nego automobilske industrije.
Pomoćnik ministra za medije Dragan Janjić najavio je da će tokom naredne nedelje biti raspisana dva konkursa za pripadnike nacionalnih manjina - za sufinansiranje u oblasti umetnosti i kulture na jezicima manjina i za sufinansiranje programskih sadržaja elektronskih i štampanih medija na jezicima manjina. Početkom aprila će biti raspisan i konkurs za sufinansiranje programa na koji pravo učešća imaju svi mediji sa programima koji sami budu predložili.
Ministar Vojislav Brajović je u razgovoru sa novinarima rekao da 15. marta ističe rok za prijavu na konkurs za dodelu priznanja zaslužnim umetnicima i da bi nova devetočlana komisija, najverovatnije, do kraja maja trebalo da završi svoju deo posla i vladi predloži one za koje smatra da zaslužuju, popularno nazvano, nacionalnu penziju. Za te svrhe je ove godine budžetom predviđeno 206 miliona dinara, a taj novac je namenjen i onima koji su prošle godine dobili taj status.
Ministarstvo je za novog predsednika komisije za izbor zaslužnih umetnika predložilo književnog kritičara, pesnika Gojka Božovića.
Aktivnost vaših prijatelja
