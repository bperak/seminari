Futog je smešten 11 km zapadno od Novog Sada, na levoj obali Dunava. Blizina Fruške gore čini mesto prijatnijim, panonsku klimu ugodnijom. Ovo podunavsko naselje je izduženog oblika u pravcu rečnog oticanja. Smešteno je na peščanoj aluvijalnoj terasi, na oceditom izlazu na Dunav između dva potoka, utoke. Odatle je i naziv mesta (Vutok). 
Sa arheološke tačke posmatranja mogu se pratiti praistorijska nalazišta na potezu: Sesije, Gornje šume, Vodice, Bokternica, Pašnjak. Snažna poljoprivredna delatnost, lov i ribolov dovela je do razmene robe. Tako je nastala najveća bronzana ostava Vojvodine otkrivena u Futogu, stara preko tri milenijuma, sa 16 kg oruđa i nakita. 
Prvi pisani zapis beleži Futog u vreme tatarske najezde 1241. Zatim 1250. godine kada se pominje kao važno pristanište, utvrđenje i tržnica (vašar) na Dunavu. 
Strategijski značaj vidi se u 15. veku kada postaje polazna tačka u ratu sa Turcima. Tada je stekao status gradića. 1456. god. mađarski kralj održao je državni sabor velikaša u ratu sa Turcima. Tokom 13., 14. i 15. veka Futog je jedno od najprometnijih mesta, stanica zemaljske i međunarodne trgovine. Naročito je na glasu bila trgovina: žitom, vinom, južnim voćem, mirođijom, tekstilnom kožom, kožom i stokom. 
Prodorom Turaka mesto postaje pristanište ratnih brodova, centar za okupljanje vojske, hrane i ratnog materijala. Stoga su u njemu često boravili ugarski kraljevi. Varoš je imala funkciju sreskog mesta, u njemu se vrši sabiranje poreza i dažbina za kralja, kuje se novac. 
Turska vlast (1528. - 1687.) ostala je zabeležena u spisima slavnog turskog putopisca Evlije Čelebije, koji opisuje lepu palanku Vutog. Zabeležio je i postojanje tvrđave pokraj Dunava u obliku četvorougla. 
Dobar položaj, granica dva carstva, u vreme velikog Bečkog rata, doveo je i glavni štab carske austrijske vojske 1694. god. Tada je u sklopu vojnih operacija na liniji Dunav - Tisa sagrađen vojni magacin hrane i oružja. Evgenije Savojski je najznačajnije bitke, kod Petrovaradina i Beograda, dobio polazeći iz Futoga. 
Velika seoba Srba ojačala je srpski živalj. U Futogu je tada u više navrata boravio patrijarh Arsenije Čarnojević. Ostalo je za uspomenu ikona sa potpisom patrijarha, doneta iz starog zavičaja (Uspenje bogorodice). Futog je tada imao crkvu od tvrdog materijala, još od srednjeg veka posvećenog Svetim Vračima. Crkva je u dva navrata zaštitila mošti kneza Lazara od stradanja (1716. i 1848.). Ponovo su oživeli vašari. Prvi popis iz 1696. zabeležio je 168 porodica, trećina se bavila trgovinom, što govori o bogatstvu Futoga. 
Uspomena na vašare čuva se i preko naziva Vašarište. Veliki broj evropskih trgovaca, Rusa, Persijanaca, Jermena, Turaka, Makedonaca, Grka i Cincara slivao se na mitrovdanski vašar. Imao je međunarodni značaj, trajao je šest nedelja. Roba je stizala Dunavom, šajkama, na kamilama. Najvrednija roba bile su knjige iz Moskve, pisane slovenskim pismom. Vašar nije radio jedino u vreme kuge. 
