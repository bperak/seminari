Vesti
Nova pobeda terijera
Beograd, 18. april 2012. Prvenstvo Beograda za studente, V kolo
Novom pobedom FAK se učvrstio na prvom mestu tabele. Saobraćajni fakultet nije pružio značajniji otpor četvorostrukom prvaku studentskih takmičenja, pa je pobeda terijera od 58:0 realan pokazatelj dešavanja na terenu.
Neizvesna i ravnopravna igra viđena je samo u uvodnim minutama. Od 8. minuta i eseja Dimitrisa Dajča, FAK je preuzeo kontrolu i konstantno povećavao prednost. Mirko Božović je postigao prvi gol. Vođstvo vodećeg tima Prvenstva Beograda za studente je duplirano samo dva minuta kasnije. Ovoga puta poentirao je Stefan Nikolić uz novi gol Božovića. Ovaj igrač je postigao i esej u 14. minutu, kao i ponovo Nikolić u sledećem napadu. Šut na gol precizno je uputio Ivan Maksimović. Odbrana đavola je ponovo kapitulirala u narednom setu. Ovoga puta, Ivan Šušnjara je iskoristio nepovezanost u redovima Saobraćajnog fakulteta, što je omogućilo novi gol za Maksimovića. Kraj furiozne serije Filozofskog akademskog kluba označio je esej Ivana Ivanovića u 22. minutu. Deset minuta kasnije viđen je poslednji efektan potez u prvom delu igre, a on je delo igrača koji i započeo sa poenima. Dajč je postigao novi esej, a Nikolić golom zatvorio poluvreme.
U drugom poluvremenu FAK je postigao četiri eseja uz nešto lošiju realizaciju šuteva za dodatna 2 poena. Pavle Strnčević je zabeležio prve poene u drugom minutu nastavka, a potom je usledilo primirje. Nakon trinaest minuta FAK ulazi u novu seriju, kojom dolazi do dvocifrenog broja postignutih eseja i vrlo ubedljive pobede. Šušnjara je u 50. otvorio, a u 57. minutu zatvorio tu seriju, a u međuvremenu je Ivanović po drugi put upisao svoje ime u izveštaj sa utakmice. Budući da je nakon rotiranja šutera na samom kraju došao ponovo red na Božovića, njemu je pripala čast da postavi konačan rezultat 58:0. Božović je bio precizan u poslednja dva šuta na stative.
Filozofski akademski klub je zabeležio i treću pobedu i teško je očekivati da će u jedinoj preostaloj utakmici DIF uspeti da ih ugrozi, pa će u plej-of terijeri po svemu sudeći ući sa prve pozicije. Sa druge strane, sa jedinom pobedom upravo protiv DIF, Saobraćajni fakultet je završio regularni deo sezone, budući da je u ovom trenutku jedini tim koji je odigrao sve utakmice. Ukoliko se ne dogodi nešto nepredviđeno, realno je očekivati da upravo FAK - SF bude jedan polufinalni par i verujemo da će đavoli izvući pouke iz ovog poraza, kako bismo imali neizvesniji meč u razigravanju za prvaka Beograda.
