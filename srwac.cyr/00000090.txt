Ana VLAJOVIĆ, profesor istorije 
Škola po meri učenika 
Tradiciju Požarevačke gimnazije čini period od 150 godina postojanja i rada, kao i zapažene aktivnosti mnogih učenika, posebno onih koji su nakon završetka školovanja postali čuveni i uspešni ljudi. 
Požarevačka gimnazija može se pohvaliti činjenicom da su njeni učenici, između ostalih, bili: Dimitrije Pavlović, srpski patrijarh, dr Pavle Savić dugogodišnji predsednik Srpske akademije nauka i umetnosti i jedan od naših najvećih naučnika svih vremena. Zanimljivo je da je u isto vreme kada je Pavle Savić bio predsednik, funkciju sekretara SANU obavljao dr Radomir Lukić, takođe naš učenik, jedan od najpoznatijih profesora Pravnog fakulteta u Beogradu. Učenik Požarevačke gimnazije bio je i dr Jordan Pop - Jordanov, dugogodišnji predsednik Makedonske akademije nauka i umetnosti. Učenici Požarevačke gimnazije bili su i: Milena Pavlović Barili, čuvena srpska slikarka, Slobodan Stojanović, poznati srpski pisac i dramaturg, Slobodan Milošević, nekadašnji predsednik države, Đorđe Marjanović, jedan od naših najpopularnijih pevača pop muzike, Mića Milošević poznati reditelj, jedan od najboljih jugoslovenskih odbojkaša Miodrag Mitić i mnogi drugi. 
Uslovi rada u školi su dobri kada se uporede sa uslovima koji postoje u većini škola Srbije, ali su daleko od onih idealnih kojima težimo. Škola ima solidno opremljene kabinete za informatiku, hemiju, biologiju i fiziku, kao i kabinet za strane jezike, koji zapravo predstavlja multimedijalnu učionicu. Škola ima biblioteku sa preko 25. 000 knjiga kao i sportsku salu. U školi postoji svečana sala u kojoj se organizuju školske priredbe i manifestacije. 
U školi se poseban značaj pridaje izučavanju stranih jezika. Od mogućih šest jezika koje je kao strane propisalo Ministarstvo prosvete, u školi se uči pet: engleski, ruski, francuski, nemački i italijanski. Za sve jezike postoji interesovanje učenika, ali je trenutno najpopularniji italijanski jezik. U narednim godimanma postoji mogućnost uvođenja i španskog jezika. 
Značajan segment rada u Požarevačkoj gimnaziji su takmičenja učenika. Ostvareni uspesi doprinose porastu ugleda škole. U poslednjihj deset godina naši učenici su osvojili više od 20 prvih mesta i prvih nagrada na republičkim takmičenjima iz matematike, informatike, fizike, srpskog jezika, latinskog jezika, istorije, biologije, muzičke kulture i fizičkog vaspitanja. 
Poslednjih godina sport je jedno od obeležja škole. U školi imamo veliki broj učenika koji se bave vrhunskim sportom i njima se poklanja velika pažnja. Naši odbojkaši su 2006. godine osvojili četvrto mesto na Svetskom prvenstvu koje je održano u Hrvatskoj, što predstavlja primer kako se uspešno mogu spojiti obaveze u školi i vrhunsko bavljenje sportom. Naše ekipe obavezno prate i naši navijači, učenici i nastavnici. Trenutno škola se može pohvaliti pre svega izuzetnim atletičarima i gimnastičarima. 
Učenici škole 
U školu ide oko 720 učenika. Svake godine, u prvi razred upiše se 180 učenika. U svakom razredu je po šest odeljenja, ukupno 24 u školi. Dva su smera: društveno - jezički i prirodno - matematički. 
Način rada škole 
Škola radi od 7 do 20 časova. Đaci idu u školu pre podne (treći i četvrti razred) i po podne (prvi i drugi razred). Veliki odmor je 20 minuta posle trećeg časa. 
Nastava se odvija u učionicima i kabinetima. Svako odeljenje ima određenu učionicu u kojoj je tokom cele školske godine. U kabinetima se izvodi nastava: hemije, fizike, biologije, stranog jezika, računarstva i informatike i fizičkog vaspitanja. Učenici mogu besplatno da koriste knjige školske biblioteke za lektiru i izradu seminarskih radova. 
Školska zgrada je površine 3658, 70 m 2, i sastoji se od suterena, prizemlja i dva sprata. 
Prosečna površina učionica iznosi oko 60 m 2 tako da na svakog učenika dolazi oko 2 m 2 učioničkog prostora. Raspoloživi školski prostor ne obezbeđuje u potpunosti povoljne uslove za organizovanje obrazovno - vaspitnog rada za 24 odeljenja, te je neophodno proširivanje istog. 
Fiskulturna sala je potpuno renovirana što je obuhvatilo krečenje, hoblovanje i lakiranja parketa, nabavku nove rasvete. U učionici 51 na prvom spratu došlo je do problema sa podom tako da je vršena rekonstrukcija međuspratne konstrukcije. 
Teren za sportove je površine od 527 m 2. 
Školski park i šetalište je površine od 2946 m 2. U okviru ovog prostora je amfiteatar učionica u kojoj se izvodi nastava u letnjem periodu. 
