Predsednik opštine Radiša Dragojević je za četvrtak, 31. mart, zakazao 57. sednicu Opštinskog veća opštine Petrovac na Mlavi i za istu predložio jedanaest tačaka dnevnog reda. Članovi veća razmotriće, između ostalog, Predlog pravilnika o izmeni i dopuni pravilnika o unutrašnjoj organizaciji i sistematizaciji poslova i zadataka u Opštinskoj upravi, zatim Predlog odluke o određivanju matičnih područja opštine Petrovac na Mlavi, a biće reči i o Predlogu godišnjeg programa zaštite, uređenja i korišćenja poljoprivrednog zemljišta u petrovačkoj opštini za 2011. godinu na koji je saglasnost dalo Ministarstvo poljoprivrede, trgovine, šumarstva i vodoprivrede. Sednica će se održati u maloj sali SO-e sa početkom u 9 časova. 
Na njivama u petrovačkoj opštini u toku su intenzivni radovi na pripremi zemljišta za predstojeću prolećnu setvu. Kukuruz će i ove sezone biti najzastupljenija ratarska kultura i očekivanja su da će setvom biti obuhvaćeno između 14 i 16 hiljada hektara obradivih površina. Optimalni rok za setvu kukuruza počinje 10. aprila, a prema rečima našeg stručnog saradnika Bojana Stojanovića u poljoprivrednim apotekama se može naći široka paleta hibrida kukuruza domaćih i stranih proizvođača, kao i repromaterijala. Poljoprivredni proizvođači su počeli i sadnju krompira i luka koji će ove godine, po svoj prilici, zauzeti veće površine, prvenstveno zbog povećanja tržišne cene tog povrća. Inače, jesenas zasejani usevi su u dobrom stanju i njihovo osnovno prihranjivanje je završeno. 
Kako saznajemo od direktorke Dečjeg vrtića Galeb Maje Stojimirović, u ovoj ustanovi će se sutra, 31. marta, sa početkom u 11 časova, održati sednica Aktiva direktora iz Braničevskog i Podunavskog okruga na kojoj će biti reči o pripremi manifestacije Dečje prolećne igre. Reč je o velikoj regionalnoj manifestaciji koja će se održati 8. aprila, a Petrovac će tom prigodom ugostiti decu i vaspitače iz oba regiona. Očekuje se i dolazak ministra za omladinu i sport Snežane Samardžić-Marković, rekla je Maja Stojimirović. Inače, u vrtiću su u toku i pripreme tradicionalnog prolećnog maskenbala koji će se, ako to vremenske prilike dozvole, održati u petak, 1. aprila. Najavljen je defile naših najmlađih sugrađana kroz grad, a polazak iz vrtića je planiran u 9,30 časova. 
U selu pčelara Kamenovu, u subotu i nedelju, 2. i 3. aprila, održaće se 20. jubilarna manifestacija Dani mlavsko-homoljskih pčelara. Manifestacija će biti otvorena u subotu u 10 časova, a od programskih sadržaja organizacioni odbor je najavio predavanja o aktuelnim temama iz ove oblasti, prodajnu izložbu pribora i opreme za pčelarstvo, zatim obilazak pčelinjaka i od 20 časova kulturno-zabavni program. U nedelju će se u znak osvećenja pčelarske sezone obaviti rezanje slavskog kolača, uslediće obilazak znamenitosti u ovom kraju i u završnici manifestacije dodela priznanja. Organizatori manifestacije su Savez pčelarskih organizacija Srbije i petrovačko Društvo pčelara Mlava, podružnica Kamenovo, a pokrovitelj je opština Petrovac na Mlavi. 
U Petrovcu će se u nedelju, 3. aprila, održati Izborna skupština OO Vlaške Demokratske stranke Petrovac na Mlavi. Kako saznajemo od aktuelnog predsednika stranke Dragana Demića, u radnom delu skupštine, čiji je početak zakazan za 12 časova, delegati će razmotriti izveštaj o radu i plan rada, iza čega će uslediti izbor organa, predsednika OO, potpredsednika i sekretara, kao i izbor predsednika gradskog odbora VDS. Svečani deo skupa najavljen je za 13 časova. Skupština će se održati u velikoj sali SO-e. 
U velikoj sali SO-e sutra će se održati sastanak predstavnika lokalne samouprave i KJP Izvor sa građanima, na kome će biti reči o uređenju ulice Petra Dobrnjca i završetku radova na kanalizaciji u Rasadniku, odnosno u Goranskoj ulici. Početak sastanka je najavljen za 10 časova. 
U KJP Izvor ističu da su otpočele aktivnosti na prolećnom orezivanju drvoreda i uređenju zelenih površina u gradu. Voda iz gradskog vodovoda je hemijski i bakteriološki ispravna za piće, ističe se u saopštenju. 
Zbog velikog interesovanja publike, glumci petrovačkog pozorišta Bata Bulić, sutra će se još jednom pojaviti na sceni DK sa najnovijom predstavom Balkanski špijun, koju je po tekstu Dušana Kovačevića režirao Miloš Jagodić. Početak je najavljen za 20 časova, a cena ulaznice je 100 dinara. 
U subotu, 2. aprila, u petrovačkom DK održaće se tradicionalno Opštinsko takmičenje recitatora na kome će učestvovati učenici iz svih osmogodišnjih škola sa područja opštine. Početak je najavljen za 10 časova. 
U 18. kolu srpske lige Zapad, trenutno petoplasirana Sloga u subotu, 2. aprila, od 15.30, na svom terenu dočekuje šabačku Mačvu koja za petrovčanima zaostaje tri boda. 
Lider Braničevske okružne fudbalske lige je Borac iz Velikog Laola koji drugoplasiranom Poletu iz Suvog Dola beži za jedan bod. Upravo će se ove dve ekipe sastati u narednom kolu. Ovaj derbi se igra u Suvom Dolu u subotu od 15.30 časova. 
U 15. kolu druge rukometne lige Centar za žene koje je na programu predstojećeg vikenda Sloga je slobodna. Petrovačka ekipa je četvrta na tabeli sa 18 bodova. 
Početak prolećnog dela prvenstva u prvoj srpskoj rukometnoj ligi Dunav za žene planiran je za subotu i nedelju, 2. i 3. april. U prvom prolećnom kolu ŽORK Petrovac gostuje beogradskom Milenijumu. Kod muškaraca prvenstvo bi trebalo da se nastavi 9. i 10. aprila. Prvu utakmicu Sloga igra u gostima protiv Lokomotive iz Lapova. 
