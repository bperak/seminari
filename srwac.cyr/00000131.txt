Svetigora: Postom do Vaskrsa 
2. April 2013 - 9:57 
Zakoračili smo u Veliki i Časni post da bismo što čistiji dočekali Vaskrsenije Hristovo. U tome može da nam pomogne i novi 224. velikoposno-blagovještanski broj Svetigore, obraznika za vjeru, kulturu i vaspitanje Mitropolije crnogorsko-primorske, svojim bogatim i raznovrsnim sadržajem. Da pomogne u smislu upoznavanja sa tajnom Velikog posta i praznika koji prethode Vaskrsu. Jedan od tih praznika su Blagovijesti. O tom izuzetnom događaju cijele ljudske istorije govori besjeda Njegovog visokopreosveštenstva Mitropolita crnogorsko-primorskog Amfilohija Prvina sveukupnog domostroja spasenja, koju je izgovorio prošle godine na praznik Blagovijesti u manastiru Beška. Sa svetiteljima koji su se borili protiv jeretika i izvojevali borbu za isihastičku duhovnost upoznaćete se kroz bogoslovsku temu Razvoj isihastičke duhovnosti do četrnaestog vijeka jerođakona Nikona Kokotovića. A o jednom od tih svetilnika, svetom Grigoriju Palami, govorio je Mitropolit suroški Antonije (Blum). 
U prilog jubileju 200 godina od Njegoševog rođenja Svetigora je objavila rad Njegovog Visokopreosveštenstva Mitropolita crnogorsko-primorskog Amfilohija pod nazivom Bogoslovsko-molitveni lik Petra Drugog Petrovića Njegoša, preuzet iz zbornika radova sa naučnog skupa održanog u Herceg Novom. Pleo je vijence junacima je naziv ogleda Boža Đuranovića o narodnom guslaru Jevremu Ušćumliću. A etika čojstva i junaštva je tema eseja mr Slobodana M. Čurovića Jevanđelski etos u djelu Marka Miljanova Popovića. Jednom drugom etosu, etosu materinstva i uzornim majkama posvećena je knjiga đakonise Olivere Balaban Majke hrišćanke, o kojoj se možete informisati u novoj Svetigori. Tu je još jedan britak prikaz pod nazivom Kilibardina montenegrologija Raja Vojinovića. 
Ove godine proslavlja se 900 godina svetorodne loze Nemanjića. O proslavi svetosimeonovskog sabora u Podgorici govori reportaža Crna Gora Nemanjina kolijevka, koju dopunjuje poslanica arhimandrita Metodija, igumana hilandarskog, upućena svetosimeonovskom zboru u Podgorici. Ovdje je i još jedna poslanica, Poslanica iz sužanjstva utameničenog Arhiepiskopa ohridskog i Mitropolita skopskog Jovana. 
Povodom 100 godina od Balkanskih ratova monah mr Pavle Kondić piše o oslobađanju Raške i Metohije 1912. godine. O Kosovu, polju žrtvenom, Krstopolje i Sretenje, u nadi Vaskrsenja na Zadušnice je besjedio umirovljeni Episkop Atanasije. 
U novom broju možete pročitati o savremenom čudu koje se desilo pred kopijom ikone Majke Božje Svecarice u Kijevu, o tome odakle potiče izraz Put do pakla je popločan dobrim namjerama, zatim o italijanskom gradu Loretu i njegovoj čuvenoj katedrali. Tu je i sjećanje Radomira R. Bulajića pod nazivom Dva prijatelja. U rubrici iz medicine dr Dragica Bojović piše o novim preparatima biljne apoteke Sveti Vasilije Ostroški. U redovnoj rubrici Pomen Svetigora donosi reportažu o četrdesetici igumana Luke (Anića). Poeziju u ovom broju predstavljaju stihovi Milutina Vekovića i Nevena Milakovića. Tu je i saopštenja za javnost sa poslednjeg zasjedanja Eparhijskog savjeta i Eparhijskog upravnog odbora Mitropolije crnogorsko-primorske, kao i pismo Vladike Amfilohija gospodi Štefanu Fileu i Elmanu Broku Krivokapić dezinformisao Evropski parlament. 
Na kraju kroz hronike iz Pomjesnih crkva, otačastvene Crkve i Mitropolije crnogorsko-primorske saznaćete mnoštvo novosti i aktuelnosti iz Pravoslavlja, kao i zanimljivosti iz svijeta. 
