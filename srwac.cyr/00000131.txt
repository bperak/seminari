Aktivnosti Demokrata
Na sednici Skupštine opštine Odžaci, na kojoj se glasalo o razrešenju i imenovanju članova opštinskog veća, šef odborničke grupe SNS-a Goran Đaković i odbornik te stranke Mirko Važić, ometali su proces glasanja dolaskom do stola za kojim je sedela komisija za sprovođenje glasanja. U jednom trenutku, odbornik SNS Mirko Važić, otvorio je glasačku kutiju, izvadio listiće koji su bili u njoj, zgužvao ih i bacio na zaprepašćenje komisije za sprovođenje izbora, dok je šef odborničke grupe SNS Goran Đaković sklonio glasačku kutiju na pod.
Demokratska stranka naglašava da je ovakvo nedopustivo ponašanje, koje je u suprotnosti sa elementarnom demokratskom procedurom, i kršenje zakona jer je u pitanju jasno ometanje izborne procedure.
Demokratska stranka podseća da je povod za incident smena sada već bivšeg člana opštinskog veća Dragana Nalčića koji je iz Demokratske stranke prešao u redove Srpske napredne stranke. Demokratska stranka obaveštava javnost da je smena posledica Nalčićevog ucenjivanja opštinskih vlasti na koje nikada nećemo pristati.
Demokratska stranka će nastaviti da na najbolji način zastupa interese građanki i građana Odžaka i uvereni smo da ćemo na narednim izborima, nudeći samo jasan program i najbolje ljude, od njih dobiti poverenje.
Demokratska stranka u Leskovcu pokrenula je peticiju za oslobađanje iz pritvora bivšeg gradonačelnika Leskovca Slobodana Kocića, kome je u petak, 21. juna 2013. po treći put, i to za još dva meseca, produžen pritvor.
Na konferenciji za novinare, narodni poslanik DS Živojin Stanković ukazao je na dvostruke aršine vlasti, rekavši da u kabinetu aktuelnog gradonačelnika Leskovca sedi čovek koji ima pvostepenu presudu na izdržavanje kazne od 10 godina.
U vremenu kada se amnestijom iz zatvora oslobađaju kriminalci i huligani, čovek koji je postavio nove standarde u obavljanju gradonačelničkog posla se bez logičnog razloga drži u pritvoru pet meseci. Zahtevamo da gospodin Kocić po hitnom postupku bude pušten iz pritvora, da se brani sa slobode. Uvereni smo je da je postupak protiv njega politički motivisan, i tražimo da mu se, čak i u takvom procesu, omoguće uslovi da se adekvatno brani, a da se njegovoj porodici vrate uslovi za normalan život, istakao je Stanković.
Peticija traži da se, pored Slobodana Kocića, iz pritvora puste i brane sa slobode još i Dragana Stošić, Dragan Marjanović, Ivan Đokić i Mitko Kostadinov.
FK Radnički Niš je sportski brend grada i najstariji klub u Super ligi koji ove godine slavi 90. rođendan, to je klub za koji se vezuju najuspešniji sportski rezultati grada Niša i koji je svojevrsni imidž grada. Kao takav uvek je imao podršku grada i rukovodstava koja su se sa godinama menjala, ali je ovo prvi put da jedna politička stranka, Srpska napredna stranka, i jedan njen visoki funkcioner, a pri tome i gradonačelnik Niša, na neprimeren način govori o klubu koji, više je nego očito, smatra svojinom SNS-a, ne vodeći računa o tome kakve sve to posledice može da ostavi upravo po FK Radnički Niš.
Demokratska stranka pozdravlja, doduše zakasnelu, tek nakon godinu dana, zainteresovanost gradonačelnika Niša Zorana Perišića da omogući da grad bude oslonac klubu, ali smatramo da je način na koji on govori o brendu Niša, Radničkom, skandalozan i neprimeren prvom čoveku grada.
Radnički je uvek bio i treba da ostane iznad političkih stranaka i pojedinaca, a upravo onaj koji treba da brine o gradu, gradonačelnik Niša Zoran Perišić, ovakvim izjavama ozbiljno preti da naruži ugled FK Radnički koji se posle devet godina vratio u Super ligu i uspeo da se izbori za ostanak u njoj.
Potpredsednica Demokratske stranke Vesna Martinović posetila je Forum žena Demokratske stranke u Kragujevcu, kako bi saslušala koji su to problemi sa kojima se susreću, i kako bi se razmotrili načini na koje je moguće ponovo aktivirati što veći broj žena u ovom gradu.
Vesna Martinović je naglasila da je potrebno povratiti poverenje koje je Demokratska stranka imala kod ženske populacije.
" Mislim da je ponovo jako važno da se žene aktiviraju, jer kad god je teško, potrebna je hladna glava i vrelo srce a žene upravo to imaju. A da nam je teško jeste. Teško nam je i u zemlji i u našoj stranci ", rekla je potpredsednica DS.
Ona je naglasila da opada standard građana, naročito u poslednjih godinu dana, što se najbolje vidi kada razgovarate sa svojim komšijama i prijateljima, i upozorila da cene konstantno rastu, a da su plate sve manje.
Odbornik Demokratske stranke u Skupštini grada Pančeva i potpredsednik Gradskog odbora DS Pančevo Zoran Jovanović izjavio je da će ukidanje poreske i fiskalne decentralizacije biti veoma loše za Pančevo
" Zaključak je da će lokalne samouprave ukupno izgubiti 20 milijardi dinara. Od toga je samo 1,7 milijardi zaista rasterećenje privrede, dok 18,3 milijarde ide na izmirenje obaveza budžeta Srbije prema PIO fondu. To ne znači da će penzije biti veće, već da će se između ostalog novac Pančevaca koristiti za izmirenje obaveza koje oni nisu dužni da plaćaju ", rekao je Jovanović.
Na konferenciji za medije koja je održana povodom izmena poreskih zakona koje se već nalaze u skupštinskoj proceduri, on je rekao da pre svega treba analizirati šta će ove izmene značiti za sve stanovnike Pančeva, kao i da prognoze nisu dobre.
" Pančevo će na osnovu ovih izmena poreskih zakona imati 260 miliona dinara manje u budžetu. Kada tome dodamo 200 miliona manjka u budžetu od projektovanih prihoda s početka godine, uz uslov da se stanje ne pogoršava, dolazimo do veoma problematičnog stanja za grad. To u prevodu znači da nijedna investicija iz poreskih prihoda u ovoj godini neće biti realizovana, već samo dve investicije iz kredita. To je zaista loše jer će to biti sve za ovu godinu ", naveo je Jovanović.
U organizaciji Opštinskog odbora DS Novi Beograd održana je tribina na kojoj su govorile Milica Delević, članica Predsedništva Demokratske stranke i narodna poslanica i Ljiljana Lučić, članica Političkog saveta i narodna poslanica.
Objašnjavajući značaj implementacije evropskih standarda u naše zakonodavstvo, Delević je posebnu pažnju posvetila onim standardima koji direktno utiču na kvalitet života građana iz oblasti zaštite potrošača, životne sredine, zdravlja, bezbednosti hrane i očuvanja konkurencije. Ona je govorila o pređenom putu u procesu evropskih integracija, posebno o periodu kada su ovim procesom dominirale političke teme i u dobroj meri ga usporavale. Govoreći o podršci građana evropskim integracijama, ona je istakla da bez obzira što ona varira u zavisnosti od težine prepreka koje treba savladati, podrška je i dalje visoka i veća od podrške bilo kojoj instituciji u našem društvu.
Ljiljana Lučić je govorila o značaju usvajanja Programa DS za izlazak Srbije iz krize i socijaldemokratskim vrednostima na kojima on počiva, naročito u oblasti obrazovanja, zdravstva, rada i socijalne politike. Rad aktuelne Vlade ocenila je kao populistički i nekompetentan i to ilustrovala primerima zakona koje je Vlada predložila parlamentu poput Zakona o konverziji zemljišta i Zakona o upisu nelegalnih objekata.
Aktivnost vaših prijatelja
