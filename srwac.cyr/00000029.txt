Vesti - četvrtak 18. jul 2013.
Evropski komesar za proširenje Štefan File došao je u dvodnevnu posetu Beogradu. File će sa najvišim državnim zvaničnicima razgovarati o budućim koracima Srbije na putu ka EU. File je, uoči posete Beogradu, rekao da je posle odluke o otvaranju pregovora, počela odlučujuća nova faza u odnosima Srbije i EU.
" Proces evropskih integracija će od sada postati ' opipljiviji ' administraciji, građanskom društvu, poslovnim ljudima, studentima, istraživačima i srpskom društvu u celini, u stvari svim građanima Srbije, i to u mnogim aspektima njihovih svakodnevnih života ", izjavio je File.
U prostorijama Doma za lica ometena u razvoju u Stamnici danas se održava tradicionalna godišnja akcija dobrovoljnog davanja krvi. Organizatori akcije su petrovački CK i transfuziološko odeljenje ZC Petrovac, a krv će se u vremenu od 9 do 13 časova prikupljati za potrebe naše zdravstvene ustanove. Pozivaju se dobrovoljni davaoci sa područja petrovačke opštine da masovnim odzivom doprinesu uspehu ove akcije.
Agrarni fond za razvoj poljoprivrede i opštinska Turistička organizacija, pod pokroviteljstvom opštine Petrovac na Mlavi, organizovaće u dane vašara, u subotu i nedelju 20. i 21. jula, Sedmi Sajam poljoprivredne mehanizacije, Petu prodajnu izložbu poljoprivrednih proizvoda, domaće radinosti, rukotvorina, meda, vina i rakije, kao i Drugu izložbu automobila. Na Sajmu će biti prisutni i predstavnici banaka i osiguravajućih društava, vodeće semenarske kuće, a Auto-kuća Mikros iz Požarevca će u okviru pratećeg programa Sajma, na trgu Bata Bulić izložiti putničke automobile iz svog prodajnog programa. Sajam će biti otvoren u nedelju, 21. jula, u 11 časova, u ulici Srpskih vladara, na raskrsnici sa ulicom Steve Milovanovića.
U Predškolskoj ustanovi Galeb u toku je upis dece za celodnevni boravak za radnu 2013 / 14. godinu. U vrtić se upisuju deca rođena u periodu od 01. marta do 01. septembra 2012. Za upis je potrebno priložiti izvod iz matične knjige rođenih za dete, potvrdu o zaposlenju oba roditelja, fotokopiju kartona vakcinacija, molbu ukoliko jedan od roditelja nije u radnom odnosu, upitnik koji se popunjava u vrtiću i potvrdu Centra za socijalni rad ukoliko porodica ima status socijalno ugroženih. Upis se vrši u prostorijama vrtića svakog radnog dana od 7 do 13 časova, zaključno sa petkom, 19. julom.
Odlukom žirija petrovačkog KPC za pobednika ovogodišnje manifestacije Opštinskog takmičenja sela proglašena je MZ Ranovac, drugo mesto pripalo je Vel. Popovcu, a treće mesto dele mesne zajednice Starčevo i Rašanac. Svečano proglašenje pobednika uslediće na završnom programu manifestacije koji će se u pobedničkom Ranovcu održati tokom septembra, saznajemo od direktora KPC Miodraga Lukića.
Kako takođe saznajemo iz KPC, petrovačko pozorište Bata Bulić učestvovaće od 19. do 21. jula na Festivalu amaterske kulture koji se održava u Postojni, u Sloveniji. Petrovčani će se na ovom festivalu predstaviti sa svojom kultnom predstavom Kako smo voleli druga Tita koju je po tekstu Radoslava Zlatana Dorića režirao Miloš Jagodić. Ovo će biti dugo gostovanje našeg pozorišta u Sloveniji. Prethodno se naša glumačka družina sa istim komadom 2010. godine predstavila pozorišnoj publici u Sežani i Kopru.
U organizaciji petrovačke Direkcije za omladinu i sport i uz podršku lokalne samouprave, na teniskim terenima u gradskom parku u toku je Prvi turnir u tenisu. Na turniru učestvuje 24 tenisera podeljenih u šest takmičarskih grupa, a mečevi se igraju uglavnom u prepodnevnim satima. Inače, turnir je počeo 13. jula i trajaće do 2. avgusta, rekao je za naš radio direktor opštinske Direkcije za omladinu i sport Vladimir Stokić.
