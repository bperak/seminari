Član Predsedništva Demokratske stranke Oliver Dulić pozvao je, u intervjuu za Danas, predstavnike koalicije oko SPS-a da završe razgovore s radikalima i narodnjacima i sednu za pregovarački sto sa listom " Za evropsku Srbiju - Boris Tadić ", kako bi što pre bila formirana proevropska vlada. Ako bi DSS sada rekla da može da prihvati SSP, koji je bio razlog pada vlade, tu bi se radilo o najgoroj vrsti političkog nemorala, istakao je Dulić i pozvao Vojislava Koštunicu da se penzioniše, ukoliko kod njega " postoji zrno razuma i korektnosti ".
Da li predstavnici koalicije Za evropsku Srbiju mogu građanima, u ovim danima formiranja nove vlade, bilo šta više da poruče od toga da još ništa nije gotovo i da će veoma brzo biti formirana proevropska većina?
- Lista ZES je pobedila na izborima. Posle katastrofalnog poraza koji su doživeli Vojislav Koštunica i radikali, oni su pokušali da preuzmu inicijativu i amortizuju neuspeh tako što su započeli proces pregovaranja oko formiranja vlade. Koalicija oko SPS-a je od samog starta govorila da će pregovarati s Koštunicom i mi poštujemo taj njihov stav. Želimo da sačekamo da se SPS i njeni koalicioni partneri uvere da se program i vizija, koju Koštunica i Šešelj dele oko budućnosti Srbije, ni u jednom svom segmentu ne poklapa s njihovim predizbornim obećanjima. Siguran sam da će se ti razgovori završiti neuspehom i tada smo mi spremni da sednemo za pregovarački sto. Naši razgovori s njima će trajati mnogo kraće i dogovorićemo se mnogo lakše.
Sve to ukazuje na to da je možda i pre izbora postojao dogovor sa SPS-om?
- Jedini dogovor koji je postojao pre izbora je dogovor između Koštunice i Šešelja. Radikali i DSS su u Narodnoj skupštini imali većinu i pre izbora i mogli su da formiraju vladu. Čak su se dogovorili oko kadrovskih pozicija, jer je potpuno neverovatno da su radikali tako lako prepustili premijersku poziciju stranci koja faktički ima 20 mandata.
- Odgovornost za vreme koje protiče svakako pada na sve. Mora se reći da do sada DS nije imala prilike da zvanično razgovara s koalicijom oko SPS-a zato što su zahtevali da završe razgovore i sa DSS-om. Pozivam ih da to okončaju što pre, neka formiraju vladu ako imaju većinu, ali koja sigurno ne može da ispuni obećanja koja koalicija oko SPS-a želi. Pozivam ih da što pre sednu s nama za pregovarački sto.
Neformalni razgovori se, naravno, vode. Da li razgovarate odvojeno sa PUPS-om i JS-om?
- Postoje kontakti na različitim nivoima. U njima se razgovara o tome kako ova država može da izgleda za četiri godine u jednom ili drugom slučaju. Siguran sam da neki od tih razgovora mogu da doprinesu da, kada počnu oficijelni razgovori, stvari budu brže rešene.
Šta DSS treba da uradi da bi ponovo postao prihvatljiv za DS?
- Ono što je suštinska zamerka DSS-u jeste ta da se u potpunosti odrekla proevropske politike. Jasno je da je Koštunica želeo da problem Kosova iskoristi da bi Srbiju trajno odgurnuo od Evrope. Zameramo im što su u kampanji koristili necivilizovan rečnik iz devedesetih godina. Ukoliko postoji zrno razuma i korektnosti kod njega, on bi trebalo da shvati da treba da ide u penziju.
Ako bi on otišao u penziju, da li bi DSS bio prihvatljiv partner?
- DSS je stranka koja je nastala iz Demokratske stranke i koja u sebi ima veliki broj ljudi koji s nama dele zajedničku ideju o Srbiji u Evropi. U poslednjih nekoliko meseci pokazala je da vrednosno pripada onim političkim opcijama koje mogu čas da budu za saradnju s proevropskim partijama, čas s radikalima. Ne možemo da im oprostimo lakoću s kojom su se dogovorili sa SRS-om i brzinu kojom su posle izbora objavili koaliciju s njima.
Ako neko posle izbora kaže da bi mogao da prihvati SSP, koji je bio razlog pada vlade, tu se radi o najgoroj vrsti političkog nemorala. Kako bi sada mogli, posle toliko kletvi i uvreda u vezi sa SSP-om, to da prihvate? Očekujemo odgovor na to pitanje. Ukoliko se DSS suštinski vrati na svoju proevropsku politiku mogao bi biti prihvatljiv. Ratifikacija SSP-a je važna, ali i retorika koja se koristi kada se priča o našoj budućnosti. Ključni razlog našeg razilaženja je taj što se DSS okrenula od Evrope. Mi želimo da je vratimo na taj put.
Postoje primedbe da zakazivanje sednice Skupštine grada Beograda za 14. jul pokazuje da DS još nije postigla dogovor sa socijalistima, odnosno da je to znak slabosti demokrata?
- Važno je da se ostavi dovoljno vemena da koalicija koja bude stvorena u Beogradu odgovara koaliciji u Republici. Nemoguće je da Republika i Beograd rade na ostvarenju ciljeva, ako ih vode potpuno različite političke opcije. Ukoliko lista " Za evropsku Srbiju - Boris Tadić " sa SPS-om i manjinama bude formirala vladu, neophodna je puna koordinacija sa gradskom skupštinom. Zato je mudro sačekati i videti kako će se razrešiti dileme oko formiranja vlade.
Koliko su realni novi vanredni izbori? Suzana Grubješić iz G17 plus je pre nekoliko dana našem listu rekla da je to izgledna opcija?
Aktivnost vaših prijatelja
