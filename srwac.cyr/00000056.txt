Prečice 
Zapisnik sa sastanka Pedagoško-katihetskog instituta 
11.03.2013. 
U prostorijama Crkvene opštine u centru Novog Sada, 7. marta 2013. godine, održana je sednica Pedagoško-katihetskog instituta. Najpre je u ime episkopa bačkog gospodina Irineja sve prisutne pozdravio protojerej-stavrofor Milivoj Mijatov, arhijerejski namesnik novosadski prvi. Prota Milivoj je poželeo dobrodošlicu svim koordinatorima i veroučiteljima i istakao je da Verska nastava ima veliki značaj zato što vaspitavajući mlade naraštaje vaspitava i buduće sveštenike, advokate, sudije, umetnike i svaku profesiju. Prota je takođe rekao da ako je dvanaest apostola moglo da proširi hrišćanstvo na ceo svet, moći ćemo i mi da propovedamo hrišćanstvo novorođenim dušama, iako smo malo stado. 
Zatim se skupu, takođe u svojstvu domaćina, obratio prezviter Željko Latinović i predstavio profesora Emila Kamenova, čija je knjiga Metodika nastave verunauke upravo izašla iz štampe u izdanju Pravoslavnog bogoslovskog fakulteta i Pedagoško-katihetskog instituta, a koja je podeljena svim prisutnima. Otac Željko je pozdravio i gospođu Snežanu Pavlović, predstavnicu Ministarstva prosvete, nauke i tehnološkog razvoja, a sada zvanično zaduženu za pitanja Verske nastave. 
O neophodnosti stručnog usavršavanja kao zakonskoj obavezi govorila je gospođa Snežana Pavlović. Gospođa Pavlović najpre je obavestila sve prisutne da su se u Ministarstvu prosvete, nauke i tehnološkog razvoja dogodile izvesne kadrovske promene i da su došli državni sekretar prof. dr Zoran Mašić kao i Ljubiša Antonijević, pomoćnik ministra prosvete, koji žele da dobronamerno sagledaju probleme vezane za Versku nastavu. 
Gospođa Pavlović naglašava da do 31. marta 2013. godine, treba da se nađe u skupštinskoj proceduri zakon o osnovnoj i zakon o srednjoj školi. Ovo je važno jer oba zakona definišu komisiju za Versku nastavu. Izvesno je da će doći i do promene članova komisije, a imaćemo i predstavnika iz ministarstva pravde što je dobro zbog pomoći oko pravnih pitanja. 
Korisno bi bilo da Pedagoško-katihetski institut sačini jedan izveštaj koji bi se integrisao u opšti izveštaj Ministarstva prosvete, nauke i tehnološkog razvoja, a koji bi sadržao sledeće elemente: 
broj nastavnika Verske nastave 
koliko ima nastavnika u osnovnoj a koliko u srednjoj školi 
broj nastavnika koji ispunjava uslove po članu 8 (studenti koji su završili master studije ili koji su završili četvorogodišnji fakultet po starom programu) 
broj akreditovanih programa stručnog usavršavanja od 2009. godine (bilo na katalogu ili na ministarovoj listi stručnog usavršavanja) 
postoji i individualni plan profesionalnog razvoja (individualni seminari) što takođe treba evidentirati, navesti ime seminara 
poželjno je i u narativnom obliku dostaviti vannastavne aktivnosti nastavnika (priredbe, predstave, takmičenja, kviz) 
Sve je to potrebno da bi se argumentovano pokazalo da veroučitelji aktivno učestvuju u radu škole. Korisno je navesti ako su veroučitelji predloženi za razrednog starešinu ili zbog dobre saradnje sa direktorom, sa kolektivom, zbog izuzetnih postignuća... Neki veroučitelji su predstavnici školskog odbora i to treba navesti. 
Država je propisala način skupljanja bodova stručnog usavršavanja. Povrh stučnih seminara, potrebno je sakupiti bodove i sa seminara iz metodike, saradnje sa roditeljima, opšta pitanja nastave, zdravstveno, prevencija što su prioritetne oblasti za stručno usavršavanje kako bi se skupilo 120 bodova. Dakle, nisu dovoljni samo stručni, teološki seminari. 
Đakon Zlatko Matić naglašava da postoje seminari za čiju su se akreditaciju pobrinuli upravo koordinatori. Braničevska eparhija prednjači u organizovanju akreditovanih seminara, svi veroučitelji braničevske eparhije imaju između 60 i 90 bodova, pa je zato đakon Zlatko dao nekoliko uputstava na šta treba obratiti pažnju prilikom organizacije seminara. Otac Bojan Krstić veoma hvali seminare koji su održani za veroučitelje niške eparhije i obaveštava da su veroučitelji za dve godine sakupili 40 bodova. 
Otac Miloš Petrović se nada da će se uskoro definisati okvir rada Pedagoško-katihetskog instituta. Neohodno je da se što pre izradi statut. Da bi Pedagoško-katihetski institut imao aktivnu ulogu prema Sinodu, potrebno je da se institucionališe svaka naša odluka i da se što češće okupljamo. 
Potrebno je izveštaje o broju veroučitelja i njihovom stručnom usavršavanju dostaviti Pedagoško-katihetskom institutu koji će napraviti zvaničan dopis zbirnih podataka i proslediti najpre Sinodu, a tek onda da se ceo izveštaj pošalje Ministarstvu prosvete, nauke i tehnološkog razvoja. Važno je da se ceo izveštaj podnese do 15. marta 2013. godine, Pedagoško-katihetskom institutu, a potom je potrebno uobličiti, sabrati podatke i poslati Ministarstvu prosvete, nauke i tehnološkog razvoja. 
Profesor Emil Kamenov obaveštava da se donosi novi zakon za osnovnu i srednju školu. Smatra se da je program za predškolsko skoro završen, a on je potpuno ateistički. Sistematski se izbacuju svi sadržaji verskog karaktera. A versko obrazovanje naročito je važno u predškolskom uzrastu. Trebalo bi analizirati kakva je mogućnost da se održi čas Verske nastave u predškolskim ustanovama makar jednom mesečno. Profesor Kamenov je istakao da je i udžbenik sastavio samo iz želje da pomogne, jer je situacija teška. Naglašava da nastavni program nije dobar, da primena tog programa takođe nije uspešna, da je slaba veza porodice, crkve i škole, a ta veza treba da bude kostur obrazovanja i vaspitanja dece. Kao posebnu temu profesor Kamenov bavio bi se ciljevima verske nastave. 
Otac Milan Ristivojčević izveštava da u Valjevu postoji veronauka u dva vrtića i da su rezultati odlični. Dečija kreativnost je neverovatna. To doprinosi rezultatu da u osnovnim školama 80 % učenika, a u srednjim školama 76 % učenika izražavaju želju da slušaju Versku nastavu. Zatim su se razmatrale mogućnosti uvođenja Verske nastave u predškolske ustanove u smanjenom obimu. Otac Željko Latinović govori da postoji vrtić pri školi Sveti Ćirilo i Metodije i u Novom Sadu, te da je moguće sagledati i njihova iskustva. 
Budući da se rešio problem nedostatka udžbenika za Versku nastavu, a da još postoji potreba da se poveća kreativnost učenika, iz Arhiepiskopije beogradsko-karlovačke odabrana je radna grupa najsposobnijih veroučitelja da predloži radne listiće kao i kreativnu pripremu za sve metodske jedinice Verske nastave za svih osam razreda osnovne škole i četiri razreda srednje škole. 
Na kraju je konstatovano da zbog mogućnosti koje Pedagoško-katihetski institut ima, kao i zbog očekivanih rezultata već na početku rada Instituta treba težiti da se ovi sastanci još učestalije održavaju. 
Sekretar Pedagoško-katihetskog instituta 
đakon mr Sava Milin 
