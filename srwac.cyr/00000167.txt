Rusija rame uz rame sa Srbijom
U Smederevu je povodom šezdeset i pet godina od pada fašizma, u petak, u Plenumskoj sali Skupštine grada, organizovan prijem za predstavnika ambasade Rusije, Timura Mudrju, SUBNOR-a, lokalne samouprave (gradonačelnika, Predraga Umičevića, zamenika gradonačelnika, dr Jasnu Avramović, predsednika Skupštine, Goru Redžića, zamenika predsednika Skupštine, Brančeta Stojanovića, pomoćnika gradonačelnika za kulturu i obrazovanje, Dragana Stanića i člana Gradskog veća za mesne zajednice, Mirka Đurića) i ostale goste. U kulturno umetničkom delu programa učestvovali su: Etno grupa Muzičke škole " Kosta Manojlović " Smederevo, Nevena Milošević, Miljan Guberinić i Milica Petrović. Prisutni su imali priliku da uživaju u srpskim i ruskim izvornim pesmama i stihovima o Rusiji.
Na početku se prisutnima obratio domaćin, gradonačelnik Umičević, koji je poželeo dobrodošlicu gostu i iskazao zahvalnost ruskom narodu.
- Ono što je ruski narod uradio tokom drugog svetskog rata je nešto što ne sme da se zaboravi. Grad Smederevo duguje zahvalnost bratskoj Rusiji i ruskom narodu jer je pre šezdeset i pet godina, šesnaestog oktobra, i ovaj grad oslobođen uz pomoć Crvene armije. Od Smedereva oni su krenuli dalje ka Beogradu, a dalje znamo šta se desilo. Danas bratska Rusija stoji rame uz rame sa srpskim narodom, kada su u pitanju najkomplikovanija politička dešavanja. Ruski narod je rekao NE i jednom separatističkom pokušaju da se otcepi deo naše teritorije. Kad je u pitanju Kosovo, vrlo jasna politika Rusije je nešto što nam zaista pomaže na svetskoj sceni. Srbija je mala država ima relativno mali broj stanovnika. Jedna slobodarska država koja nikada nije vodila okupatorski rat, našla se devedeset devete godine na meti jedne strašne odmazde, jedne ružne ideje koju je neko nazvao " Milosrdni anđeo ". Međutim, ono što je bilo milosrdno u tom momentu, bila je pomoć ruske države. Danas je ekonomski opstanak, boljitak i razvoj, proizvodnja u bilo kom smislu, možda osnovni zadatak koji moramo da ispunjavamo. U saradnji sa ruskom federacijom, predstavnici lokalne samouprave su bili u Moskvi i uspostavili dobre kontakte, kako bi se napravila izvozna strategija prema ruskom tržištu. Prošle godine je oko dvadeset hiljada tona voća iz Smedereva otišlo za ovo tržište. Ne samo to, ruska država je omogućila da pod specijalnim uslovima izvezemo robu koja je proizvedena u Srbiji sa carinom od samo jedan posto. Na taj način je omogućeno investitorima da budu prisutni na ruskom tržištu, a da ulažu ovde i stvore nova radna mesta. Ako bismo tome dodali kulturnu i ostale vidove saradnje, uočili bi da je to odnos dva naroda, vekovima isprepletan, koji se sa svakim novim problemom ili krizom potvrđuje kroz saradnju i razumevanje. Još jednom koristim priliku da se zahvalim ruskoj ambasadi u Beogradu i ambasadoru Konuzinu, koji je izuzetan prijatelj našeg grada, kao i predstavniku ruske ambasade koji je danas sa nama - zaključio je Umičević.
Treći sekretar ambasade Rusije, Timur Mudrja se zahvalio gradonačelniku i građanima Smedereva na prijemu i dodao:
- Kao što je rekao gradonačelnik, odnos između Srbije i Rusije stalno napreduje, bez obzira na političku i ekonomsku situaciju. Naši narodi su uvek bili i uvek će biti zajedno. Još jednom vam se zahvaljujem - rekao je na solidnom srpskom jeziku Timur Mudrja.
Radmila Lukić, predsednica SUBNOR-a, podsetila je prisutne na bitke u kojim su zajedno borile srpska i ruska vojska među kojima je i bitka za oslobađanje Smedereva i još jednom naglasila značaj vekovne saranje.
- Veliko mi je zadovoljstvo i čast da ispred gradskog odbora SUBNOR-a Smederevo, pozdravim drage nam goste iz velike Rusije, istorijski dokazane nam prijatelje, u svim prilikama i događajima naše srpske istorije. Pozdravljam domaćine ovog svečanog skupa, gradonačelnika Predraga Umičevića i njegove saradnike, poštovane borce, dobitnike ovih velikih i značajnih priznanja " Medalje Rusije ", kao i sve prisutne. Svoje čvrsto i tradicionalno savezništvo sa bratskim narodom Sovjetskog saveza, u borbi protiv fašizma u drugom svetskom ratu, naš narod je uverljivo dokazivao i potvrđivao - istakla je Radmila Lukić.
Nakon ovog obraćanja pristupilo se uručivanju " Medalje Rusije ". Od pet dobitnika, nagrađena su trojica, a dve će medalje naknadno biti uručene porodicama umrlih boraca.
