sledi: 20:00 VEČERNjI PROGRAM
Vinčenco Belini: Pirat
04.03.2013 14:30
Operska sezona Euroradija 2012 / 2013
Vinčenco Belini: Pirat
Slušaćete operu " Pirat " Vinčenca Belinija, koja je zabeležena na koncertnom izvođenju održanom 4. januara ove godine u Velikom teatru Liseo u Barseloni.
Belini je živeo u južnoj Italiji sve do aprila 1827. godine kada je na poziv impresarija Barbaija došao da radi u Skalu. Opera Pirat je bila njegova druga opera napisana za potrebe profesionalne operske kuće i prva saradnja sa Romanijem. Belini je zbog toga šest meseci pisao partituru kako bi se na pravi način predstavio publici Skale. Na premijeri su pevali odlični pevači poput Đovanija Batiste Rubinija, Anrijet Merik-Laland i Antonija Tamburinija, a publika je operu doživela kao dolazak uzbudljivog novog kompozitora na opersku scenu. Opera Pirat se ubrzo pokazala i kao veliki međunarodni uspeh za Belinija. Postavljena je naredne godine u Beču, a potom u Londonu i Parizu. Tokom XX veka ovo delo je obnovljeno u Rimu 1935. godine kako bi se obeležila stogodišnjica Belinijeve smrti, a posebno je poznata postavka iz 1958. godine u milanskoj Skali u kojoj su pevali Franko Koreli, Marija Kalas i Etore Bastijanini. Radnja opere se dešava na Siciliji u XIII veku. Ernesto, vojvoda od Kaldore, vazal anžujske dinastije, primorao je Imođenu da se uda za njega protiv njene volje. Ona je zaljubljena u Gvaltijera, bivšeg grofa od Montalta koji je odan rivalskoj dinastiji potekloj od kralja Manfreda. Gvaltijero, pošto je pobeđen i stavljan na listu izdajica, postao je vođa pirata, koje progoni Vojvoda od Kaldora. Uvertira, koja predstavlja adpataciju prve verzije uvodne muzike za prvu Belinijevu operu Adelson i Salvini, poštuje Rosinijevski model, sa krešendom posle uvođenja druge teme. Libreto za ovu Belinijevu operu koja je premijerno izvedena 27. oktobra 1827. godine u Milanu, napisao je Feliče Romani na osnovu komada Bertram ili Pirat Isidora Tejlora koji je preradio istoimenu dramu Čarlsa Metjurina. Pirat je odigrao važnu ulogu u uspostavljanu stila romantičnemelodrame koju će kasnije razviti Doniceti i Verdi.
