RAŠ Linkovi 
Proširite znanje iz opšte kulture sa par manje poznatih novobeogradskih atrakcija 
Ogorčeni što nijedan vodič, kao ni TV emisije posvećene Beogradu u svom asortimanu ne pominju kulturnu baštinu grada, već poput pokvarene ploče u prvi plan ističu splavove, legendarni beogradski silikonski klabing i platane, odlučili smo da vam proširimo znanje iz opšte beogradske kulture, i to počinjući sa našim rodnim krajem Novim Beogradom. Naime, kada se uputite u ovaj deo grada, ne morate se ograničavati isključivo na odlazak u šoping molove u potrazi za lakom zabavom u vidu gledanja 3 D projekcija uz skupe kokice, obaranja čunjeva u b owling centru kako biste pokazali majstorstvo u ovoj novoj sportskoj disciplini a uz korišćenje najveće kugle, ili šopingovanja do iscrpljivanja krajnjih limita i dozvoljenih minusa na karticama. Umesto svega toga, toplo vam preporučujemo da budete originalni i nekonvencionalni i posvetite pažnju sledećim manje poznatim atrakcijama. Pri tom vam se pruža prilika i da gostu iz inostranstva pokažete nešto više od ćevapa u Skadarliji, Crnih Pantera ili srušenih zgrada u Ulici Kneza Miloša. Pred vama je prikaz spomenika skrivenih na neuglednim mestima na dečjim igralištima, uz polomljene ljuljaške i terene za balote, neprimetne u današnje vreme tranzicije i krize, kada ljudi ulicom žure na posao ne bi li preduhitrili svoje kolege i koleginice u šlihtanju šefovima. Udobno se smestite u fotelju, uzmite čašu vina ili vinjaka sa ledom, zapalite omiljenu cigaru, pustite mjuzu, zaboravite sve nedaće i proširite znanje iz opšte kulture: 
1) Viktor Bubanj 
Lokacija: Ul. Narodnih heroja, blok 34 (sledeći ćošak posle Meka) 
Današnji prosečni stanovnik velegrada, vođen potrošačkim mentalitetom, utrčaće u supermarket i ne pomišljajući da zastane, duboko se nakloni i salutira pred spomenikom drugu Viktoru Bubnju (tokom ilegalnog partijskog rada u inostranstvu poznatog pod imenom Victor Drummer Boy). Male dimenzije ga, međutim, ni u kom slučaju ne čine inferiornim okolne blještave reklame se pale i gase, bilbordi se menjaju, a drug Viktor isklesan u mermeru zauvek ostaje na večnoj straži. Raduje i činjenica da su lokalni pioniri i pionirke umeli da prepoznaju neprolazne vrednosti, pa na ovom spomeniku nema nijednog grafita. Lucidno rešenje predstavlja i natpis Viktor Bubanj postavljen sa strane tako da zagolica maštu intelektualaca koji zagaze u nepokošenu vutra da bi saznali identitet dotičnog, a zatim ga na internetu izguglovali ili fejsovali ga tražeći njegovu eventualnu grupu kako bi ga lajkovali. Victor Drummer Boy, tvoja kamena kravata će zauvek biti dobro vezana. 
2) Palma 
Lokacija: Vrt Opštine Novi Beograd 
Ni dan-danas, posle tolike jurnjave, nošenja potvrda o studiranju u vojni odsek, overavanja potvrda i uverenja da smo izdržavana lica, da roditelji odobravaju put u inostranstvo, kao i vađenja radnih knjižica, nije nam jasno zašto, kada i sa kojim ciljem je postavljen ovaj ekstravagantni izraz novih tendencija u, dozvolite nam da primetimo, komercijalizovanoj umetnosti današnjice. Smisao i namena ovog objekta-instalacije uvek je izazivala nedoumice. Fontana li je, skuptura li je. Brojni sugrađani, pogođeni klimatskim promenama i globalnim zagrevanjem, u letnjim mesecima su očekivali da iz cevi skulpture poteknu mlazevi preko potrebne vode, ali se to nikada nije desilo, i grla su ostajala suva. Vraćajući se iz jednog nezaboravnog provoda, a pošto su u to doba redovno gledali saopštenja za javnost praćena vrtenjem čarobne olovke g. Mikija Vujovića, tadašnjeg gazde i glodura TV Palme, jedine televizije koja je puštala filmove za odrasle i preko koje su se upoznali sa radom g. Rona Džeremija, u ovoj složenoj skalameriji smo prepoznali palmu kao izraz svoje žudnje za putovanjima u tropske krajeve. Pred očima su nam se u trenutku prikazali egzotični kokteli, kokos, urođeničke žene, poligamija i bratimljenje opština Novi Beograd i Akapulko, a ime skulpture se održalo i u treznom stanju (0,01 promila alkohola). 
3) Marko Orešković Krntija 
Lokacija: Bulevar Mihajla Pupina, kod nekadašnjeg Centroproma 
Na uglu ulica heroja iz školskih čitanki Goce Delčeva i nekadašnjeg Bulevara druga Lenjina uzdiže se spomenik Marku Oreškoviću Krntiji. Ovaj narodni heroj sa ingenioznim nadimkom, podstrekač i lider narodnog oružanog ustanka u SR Hrvatskoj 1941. godine, danas je pao u zaborav, usled promene u školskom gradivu iz istorije. Mi ćemo ga uvek pamtiti, jer je jedan od potpisnika ovih redova, svoje školske dane odslužio u osnovnoj školi nazvanoj po ovom junaku junačini. Nažalost, u svečanoj sali škole više se ne čuje školska himna sa sledećim besmrtnim stihovima: Drug je Marko hrvatskoga roda, al je majka srpskoga naroda Jedini koji još uvek aktivno čuvaju uspomenu na njega su die-hard članovi SUBNOR-a iz lokalne mesne zajednice, koji su mu podigli ovu bistu visoke umetničke vrednosti. Par puta su je i obnavljali tokom smutnih devedesetih godina, a nakon vandalskih napada, kada je drug Marko više puta obaran sa postamenta u travu, samo da bi se svaki put ponovo uzdigao još dostojanstveniji nego pre. 
4) Perun 
Lokacija: Ispred Arhiva u Bulevaru M. Pupina, u blizini pijace. 
Na početku bismo želeli da razjasnimo jednu stvar ovaj simpatični spomenik nema ama baš nikakve veze sa zahvalnošću prema golgeteru naše rukometne reprezentacije Nenadu Peruničiću Perunu, najzaslužnijem za osvajanje bronzane medalje na svetskom prvenstvu u Egiptu 1999. godine, a ni njegovom burazeru Predragu Peruničiću Perunu. Pravo je čudo da je ovaj izraz avangardnih stremljenja našao svoje mesto na Novom Beogradu u vreme vladavine socijalističkih heroja i diktature proletarijata. Okružen muškatlama, Perun danas više ne uliva strah niti izaziva plač među decom i nedužnim trudnicama svojim alternativnim imidžom i deformisanim look - om, već ga ljudi slikaju, dodiruju, i dok čekaju autobus na njega oslanjaju džakove sa budućom dragocenom zimnicom. Sada nam samo preostaje da se sa smehom prisetimo da je u nižim razredima osnovne škole, negde u doba Olimpijade u Seulu, ovaj spomenik za nas predstavljao personifikaciju Hordaka, koji je, to valjda svako zna, uz Skeletora bio glavni neprijatelj Hi-Mena. Onima koji ne prepoznaju ovu priču preporučujemo sledeće: pravac ADSL ili kablovski net, i skidaj sve epizode Mastersa (crtaći igrani film sa Dolfom Lundgrenom u glavnoj ulozi). 
5) Meda 
Lokacija: Blok 1 na Novom Beogradu (za one koji ne znaju gde se nalazi blok 1, evo informacije: to je odmah preko puta bloka 2). 
Ovaj spomenik na sreću nema baš nikakvu političku konotaciju nije bitno da li si antiglobalista, rojalista-tradicionalista ili anarhista tužno stanje ovog nekadašnjeg izvora dečje radosti pogodiće svačije srce. Nekada davno načinjena od poput snega belog mermera, ova dobroćudna životinja je godinama na svojoj koži trpela iživljavanja frustriranih adolescenata koji su je tetovirali imbecilnim grafitima, oslepljivali je i uopšte je tretirali kao gonič mečku. Brojne neopravdane izostanke zaradili smo u osnovnoj školi gledajući predstavu mečka igra kolo ispred vaše zgrade dok su komšije bacale novčiće sa terase za hranu, a nadali smo se ne i pivo, napaćenoj mečki. Surov tretman plemenite životinje na kraju bi ipak izazvao suze u dečjim očima, a zatim i kupovinu oba dela knjige Doktor Dulitl, gledanje Opstanka na prvom kanalu RTB-a, želju za odlaskom u Beo Zoo vrt i hranjenjem jedne od maskota medveda Knindže, kao i zaštitnički odnos prema životinjama uopšte, pa i onima od kamena. Ovih dana prikupljamo četke, deterdžent, a i bejzbol-palice za jednu noćnu akciju čišćenja i očuvanja Mede. Pozivamo sve ljude dobre volje da nam se pridruže. 
