Pre četiri godine, ovaj Somborac je briljirao na Igrama u Belfastu, gde je pored pomenutog zlata osvojio bronzu na dvostruko kraćoj distanci, kao i dve medalje u atletici: do srebra je stigao u bacanju kugle i u sprintu, na stazi dugoj 60 metara.
Međutim, sve to nije dovoljno da ga Srbija pošalje u Sjedinjene Američke Države, gde će od 3. avgusta " Ist Lensing " u Mičigenu biti domaćin šestih Igara za osobe niskog rasta.
Izabran je za kapitena Evrope od strane ovogodišnjih organizatora, čekaju ga odbrana titule u plivanju, ali i brojni drugi nastupi, poput onog u stonom tenisu, u kome je pre četiri godine bio četvrti. Iako se obraćao nadležnima, do sada je nailazio samo na zatvorena vrata.
- Na put treba da krenemo trener i ja, a vreme nam curi. Novca nema. Bar ga ja nemam, nezaposlen sam i živim s majkom, ali sam se ipak nekako snašao i platio međunarodnu kotizaciju za učešće. Probao sam u Ministarstvu sporta i omladine, ali su mi rekli da sam zakasnio za rok koji je bio do 2. marta. Nisam mogao da apliciram ranije, prosto organizatori nisu poslali detalje o smeštaju i ostalim troškovima. Bez tih, otprilike, 6.000 evra, neću moći da predstavljam našu zemlju na Svetskim igrama na kojima sam još uvek aktuelni šampion kaže Grahovac za Telegraf.rs.
Milčo, kako ga znaju Somborci i prijatelji, ne samo da je jedini predstavnik s Balkana koji je dobio pozivnicu organizatora, već je izabran i za kapitena Evrope za nastupe u ekipnim sportovima.
Fudbal, košarka i odbojka će, ako se stvari hitno ne promene, poput disciplina u kojima je osvajač medalja, proteći bez somborskog sportiste koji je nedavno svoju zlatnu medalju sa Igara stavio na aukciju kako bi sakupio novac za operaciju male Tijane Ognjanović.
- Danas neki dobijaju pare da povraćaju po zastavi Srbije, a za mene koji je stavljam na najveći svetski vrh nema novca? Da li me neko tim stavom tera da razmišljam o odlasku iz ove zemlje? Ne znam, zaista. Apelujem da se pronađe neko rešenje, slobodno objavite i da apelujem na predsednika Republike. Ne molim nikoga, imam dostojanstvo, samo apelujem da se razmisli o situaciji ogorčeno će Grahovac, koji u dahu nastavlja:
- Ta Evropska unija kojoj težimo mene odabere za kapitena, ali Srbija me ne pošalje da predstavljam i nju i Uniju? Nisam ničiji sin, nemam leđa, imam samo želju da zemlju koju volim još jednom vinem u vrh, onoliko koliko sam to u mogućnosti zaključuje Grahovac.
Može biti da u Srbiji stvarno nema 6.000 evra za šampiona sveta. Ima li za čoveka koji je voli toliko da sam plaća da je predstavlja i osvaja medalje u njenu čast? Ne?
Onda ne treba ni da nas čudi što će ove nedelje biti obavljena prva sahrana medalja u zemlji sporta. (Telegraf)
