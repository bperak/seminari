Datum: 05.06.2013.
Pod motom Misli, jedi, čuvaj, i u našem gradu je obeležen 5. jun - Svetski dan zaštite životne sredine. U prigodnoj akciji koju su zajedno organizovali Sekretarijat za zaštitu životne sredine, Zavod za javno zdravlje i Kancelarija za mlade, ukazano je na neophodnost racionalnog korišćenja hrane:
- Svetski dan zaštite životne sredine u našoj opštini se obeležava od 1990. godine. Prethodnih godina to su bile velike akcije uređenja i spremanja, a ove smo se fokusirali na hranu-navela je Ljiljana Milekić, sekretarka Sekretarijata za zaštitu životne sredine
NIS darovao bolnici CTG aparat
Datum: 05.06.2013.
Kompanija NIS donirala je CTG aparat Opštoj bolnici u Kikindi. Uređaj vredan 200 hiljada dinara, koristi se za praćenje rada bebinog srca u poznoj majčinoj trudnoći i prilikom porođaja. Podstaknuti akcijom B 92 Bitka za porodilišta, novac za kupovinu CTG aparata obezbedili su dobrovoljnih prilozima zaposleni u ovoj kompaniji - naglasio je Kiril Kravčenko, generalni direktor NIS-a. On je rekao da NIS ima dobru saradnju sa opštinom Kikinda, i podsetio da je u okviru korporativnog programa Saradnja radi razvoja, našoj opredeljeno 17 miliona dinara:
- Mogu odgovorno da kažem da je naše porođajno odeljenje u ovom trenutku potpuno funkcionalno i sasvim dobro. Ova akcija inicirala je čitavu lavinu donacija-izjavio je dr Milan Mitrić, direktor Opšte bolnice.
Današnja donacija deo je šire akcije NIS-a, u okviru koje je za Bitku za porodilišta prikupljeno gotovo pet miliona dinara.
Rod iznad proseka
Datum: 05.06.2013.
Na Danu polja strnih žita koji je organizovala Poljoprivredna stručna služba Kikinda, ocenjeno je da se proizvođači mogu nadati natprosečnom rodu pšenice. Proizvodnja hlebnog žita u Srbiji je zasnovana na oko 590 hiljada hektara:
- Svakako možemo očekivati jednu dobru žetvu. U velikoj meri sam i skeptik o nekim visokim prinosima, ali mislim da treba očekivati jednu natprosečnu godinu-saopštio je prof. dr Novica Mladenov, stručnjak novosadskog Instituta za ratarstvo i povrtarstvo.
Predsednik opštine Savo Dobranić naglasio je da lokalna samouprava podržava ovakve agrarne skupove, i konstatovao da je poljoprovredna veoma značajna za naše podneblje. U kikindskoj opštini vršidbom pšenice biće obuhvaćeno blizu 13 hiljada hektara, a prvi otkosi trebalo bi da padnu početkom jula.
Dvadeset miliona za adaptaciju tri škole
Datum: 04.06.2013.
Na osnovu prioriteta koje je odredila posebna opštinska komisija, planirani su značajniji radovi u Osnovnim školama Jovan Popović, Vuk Karadžić i 1. oktobar u Bašaidu. Javno preduzeće Direkcija za izgradnju grada opredelilo je u te svrhe 20 miliona dinara-potvrdila je v. d. direktora Olivera Kantar, i iznela šta će konkretno biti urađeno:
- U OŠ Jovan Popović ništa nije rađeno poslednjih deset godina. Adaptiraće se zgrada koja je u prilično lošem stanju, dok će se sanacija školskog dvorišta obaviti naredne godine. Na zgradi OŠ Vuk Karadžić neophodna je hitna sanacija krova. Đaci, njihovi učitelji i nastavnici u OŠ 1. oktobar tokom zimskih meseci greju se na mazut.Zato je u ovoj školi neophodno promeniti način grejanja - precizira Kantar.
Predstavljena Strategija razvoja školskog sporta
Datum: 03.06.2013.
Predlog Strategije razvoja školskog sporta u AP Vojvodini, predstavljen je kikindskoj stručnoj javnosti. Članovi radne grupe za izradu ove Strategije na čelu sa Pokrajinskom sekretarkom za sport i omladinu, predočili su profesorima fizičkog vaspitanja i direktorima škola, da su spremni da uvaže sve njihove sugestije:
- Mi smo se fokusirali na školski sport. Smatramo da je to naša najveća dužnost. Bez školskog sporta i kvalitetno odrasle i negovane dece, nema ni vrhunskog sporta. Pitanje fizičkog vaspitanja i školskog sporta je pitanje javnog zdravlja, stvaranja radno sposobnog i psihički stabilnog stanovništva - saopštila je Pokrajinska sekretarka za sport i omladinu Marinika Čobanu.
