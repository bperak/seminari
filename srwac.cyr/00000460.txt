Japan: Reaktor 2 dobio struju
TOKIO -
Inženjeri u japanskom nuklearnom kompleksu Fukušima, koji je teško oštećen u razornom zemljotresu 11. marta, upravo su uspeli da sprovedu struju do reaktora 2 koji su juče uspešno spojili sa dalekovodom.
Kompanija TEPCO, koja rukovodi nuklearkom, namerava da vrati u funkciju kontrolnu sobu, svetla i rashladni sistem u reaktoru 1 koji je kablom povezan sa reaktorom 2, javila je agencija Kjodo.
Nastavljeno polivanje reaktora vodom, pritisak stabilizovan
Japanska agencija za nuklearnu i industrijsku bezbednost saopštila je rano jutros da pritisak u reaktoru 3 ponovo raste i da će operateri zbog toga morati da ispuste određenu količinu radioaktivnog gasa u okolinu, što će dovesti do povećanja stepena radijacije oko nuklearke koja je od Tokija udaljena 250 kilometara.
Međutim, kompanija TEPCO, koja rukovodi Fukušimom, upravo je saopštila da je pritisak stabilizovan, prenela je agencija Kjodo.
U pokušaju da se spreči nuklearna katastrofa, jutros oko devet časova po lokalnom vremenu nastavljeno je i polivanje reaktora vodom iz vatrogasnih vozila, saopštio je jedan zvaničnik japanske agencije za nuklearnu bezbednost.
Vatrogasna služba juče je na reaktore posula 2.000 tona vode iz vozila kojima ne upravljaju ljudi, pošto su vatrogasci koji su do sada učestvovali u operaciji hlađenja reaktora bili izloženi neobično visokom stepenu radioaktivnosti, javio je AFP.
Reaktori 5 i 6 u " Fukušimi " u stanju hladnog isključenja
Japanske vlasti izvestile su danas Međunarodnu agenciju za atomsku energiju (IAEA) u Beču da su reaktori 5 i 6 u nuklearnoj elektrani " Fukušima Daići " uspešno postavljeni u stanje " hladnog isključenja ".
To znači da su reaktori sada u bezbednom stanju, sa stabilnim sistemima za hlađenje i pod kontrolom, kao i niskom temperaturom i pritiskom unutar reaktora, objašnjava IAEA.
Osam daljih reaktora u postrojenjima " Fukušima Daići ", " Onagava " i " Tokai " su automatski isključeni nakon zemljotresa i nalaze se u fazi hladnog isključenja, ističe se u saopštenju IAEA.
Centrala Fukušima 1 se više neće koristiti
Japanska nuklearna centrala Fukušima 1 neće se više koristiti posle niza kvarova njenih reaktora nakon zemljotresa i cunamija, saopštila je danas japanska vlada.
" S obzirom na situaciju u centrali, očigledno je da centrala Fukušima 1 nije u stanju da radi ", izjavio je portparol vlade Jukio Edano.
Edano je dodao da odluku nije donela samo vlada, već i Tokio elektrik pouer (Tepco), udruženje koje nadgleda rad centrale.
Fukušima 1, izgrađena 70 - ih godina, nalazi se oko 250 kilometara severoistočno od Tokija. Ima šest reaktora, koji su znatno oštećeni posle razornog zemljotresa 11. marta u Japanu i posle cunamija.
Problemi u nuklearnom kompleksu počeli su kada su posle zemljotresa, jačine 9 stepeni Rihterove skale, usled nestanka struje prestali sa radom sistemi za hlađenje ukupno šest reaktora koliko ih ima u Fukušimi.
Zbog prestanka rada rashladnih sistema došlo je do niza eksplozija i požara na reaktorima, a inženjeri od tada pokušavaju da drže gorive šipke i bazene za skladištenje potrošenog nuklearnog goriva pod vodom.
Jer, kada su pregrejane gorive šipke izložene vazduhu, one počinju da se tope i ispuštaju velike količine opasnih radioaktivnih čestica u atmosferu.
Japanski inženjeri su juče uspeli da spoje strujni dalekovod sa reaktorom 2 i pokušavaju da sprovedu struju do njega, kako bi sistemi za hlađenje mogli ponovo da prorade.
Inženjeri u Fukušimi se nadaju da će sistem za hlađenje jezgra reaktora i vode u bazenima sa potrošenim gorivom proraditi kada bude obezbeđen dovod struje, ali, imajući u vidu razmere oštećenja nuklearke, nije izvesno da će sistem proraditi čak i ako struje bude bilo, rekli su predstavnici kompanije TEPCO.
Dvoje preživelih izvučeno iz ruševina posle devet dana
Dvoje preživelih izvučeno je danas iz ruševina u japanskom gradu Išimaki, na severoistoku zemlje, devet dana nakon katastrofalnog zemljotresa i cunamija, javila je japanska TV stanica NHK.
Izvučeni su jedna 80 - godišnja starica i 16 - godišnji mladić, prenosi Rojters. Oni su veoma slabi, ali u svesnom stanju, javila je japanska TV.
Juče je agencija Kjodo prenela da je posle osam dana izvučen živ jedan mladić. Mladić, pronađen ispod ruševina polusrušene kuće u gradu Kesenuma, u prefekturi Mijagi, na telu nije imao vidljive povrede, ali je bio u takvom stanju šoka da nije mogao da govori.
IAEA: Mleko, spanać i masline ozračeni u regionu Fukušime
Kako su saopštili eksperti IAEA, ustanovljeno je jasno radioaktivno opterećenje mleka u regionu Kavamata, 46 kilometara od nuklearke Fukušima, i spanaća i maslina južno od Fukušime, na teritoriji prefekture Ibaraki.
Kod mleka je u više proba ustanovljen radioaktivni izotop Jod 131 u količini od 900 do 1.500 bekerela po litri (bq / l), preneo je ekspert Gerhard Prel. Granična vrednost kod koje japanske vlasti odvraćaju od korišćenja je kod 100 bq / l kod dece i 300 bq / l kod odraslih.
Mleko je opterećeno i Cezijumom 137, pri čemu je vrednost od 18,4 bq / l, daleko ispod granične vrednosti od 300 bq / l za odrasle potrošače.
Masline u Ibarakiju su kontaminirane Jodom 131 u količini od 1.100 d 6.100 bq / kg. Granična vrednost određena za bezbednost potrošača je kod 2.000 bq / kg.
Takođe je Cezijum 137 pronađen u maslinama u količini od 5 do 480 bq / kg, pri čemu je granična vrednost 500 bq / kg.
Sa 8.400 do 15.000 bq / kg daleko je prekoračena granična vrednost Joda 131, koja je određena do 2.000 bq / kg, kod spanaća. Kod Cezijuma su vrednosti ispod granice od 500 bq / kg, to jest između 230 i 520 bq / kg.
Kada je reč o pijaćoj vodi izmerene vrednosti, na 46 mernih stanica, bile su ispod dozvoljenih.
Japanske vlasti će odluku o zabrani prodaje namirnica iz ovog regiona morati da donese na osnovu preporuka Svetske zdravstvene organizacije i Organizacija UN za poljoprivredu i namirnice, istakao je specijalni savetnik generalnog direktora IAEA Jukija, Grehem Endru.
On će na sednici, kako je najavljeno, izvestiti 35 predstavnika o poseti Japanu i razgovorima sa japanskim vlastima, koje je imao tokom vikenda.
Na Tajvanu otkriveni tragovi radijacije u povrću iz Japana
Tajvanski zvaničnici saopštili su danas da je radijacija otkrivena u pasulju uvezenom iz Japana, ali da je njen nivo suviše mali da bi ugrozio ljudsko zdravlje.
To je prvi slučaj otkrivanja tragova radijacije u namirnicama uvezenim iz Japana nakon krize s nuklearkom Fukušima oštećenom u nedavnom zemljotresu i cunamiju, prenosi agencija AP.
Juče je i japansko Ministarstvo zdravlja, rada i za socijalna pitanja potvrdilo prisustvo radioaktivnog joda u prehrambenim proizvodima na teritoriji prefekture Fukušima, oblasti oko nuklearne elektrane " Fukušima Daići ", saopštila je Međunarodna agencija za atomsku energiju u Beču.
Nivo radijacije u mleku i spanaću iz oblasti blizu japanske nuklearne elektrane " Fukušima Daići ", oštećene u zemljotresu, iznad je propisanih standarda, a mala količina radioaktivnog joda pronađena je i u pijaćoj vodi u Tokiju i prefekturama oko nuklearke, saopštila je juče japanska vlada.
