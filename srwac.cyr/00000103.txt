Obeležen Svetski dan hemofilije uz podršku brojnih ličnosti iz javnog života Oboleli od hemofilije obeležiili su 17. april, Svetski dan hemofilije organizovanjem rok koncerta na Trgu Republike i okupljanjem njihovih porodica, lekara i poznatih ličnosti. U Srbiji oko 700 ljudi boluje od hemofilije i drugih bolesti koagulacije, a svake godine pojavi se, u proseku, osam novih pacijenata. Hemofilija je urođeni, uglavnom nasledni, poremećaj zgrušavanja krvi. Ljudi sa hemofilijom mogu da dožive nekontrolisana unutrašnja krvarenja nastala iz naočigled neznatnih povreda. Osobe sa ovim poremećajima ne krvare češće, već mnogo duže od zdravih ljudi. Krvarenja se najčešće javljaju u zglobovima, a za zaustavljanje krvarenja postoje efikasni lekovi. Zbog dugogodišnjih problema u snabdevanju ovim lekovima, u našoj zemlji veliki broj osoba sa hemofilijom ima oštećene zglobove i mišiće. Do oštećenja ne bi ni došlo ako bi se tokom detinjstva preventivno davao lek, a ne samo kada dođe do krvarenja. Zbog toga način i kvalitet lečenja osoba sa hemofilijom uveliko zavisi od stepena razvijenosti zdravstvene zaštite jedne zemlje, što se iskazuje ukupnom potrošnjom leka po glavi stanovnika na godišnjem nivou. Prosečna potrošnja faktora VIII za lečenje hemofilije, koji koristi većina pacijenata, u Evropi je 2011. god iznosila 4,12 jedinica po glavi stanovnika, dok je u Srbiji taj broj znatno manji i kreće se od 1,2 IJ u 2011. do 1,3 IJ u 2012. Evropske zemlje sa manjim brojem jedinica od Srbije su Albanija, Rumunija i Moldavija. Važno je da pozitivno gledamo na budućnost i da našu energiju usmerimo ka povezivanju svih elemenata koji čine adekvatnu brigu o ovim osobama, rekao je Vladimir Ilijin, predsednik Udruženja hemofiličara Srbije. Zbog toga i sprovodimo razne aktivnosti, pa i ovu današnju, kako bismo postali vidljiviji široj društvenoj zajednici, ali i relevantnim državnim institucijama uz čiju pomoć možemo biti uspešno zbrinuti. Cilj svih aktivnosti Udruženja jeste briga društva i države za obolele od hemofilije na evropskom nivou. Ovog 17. aprila Svetska federacija obolelih od poremećaja koagulacije obeležava 50 godina unapređenja tretmana za sve članovi udruženja obolelih od poremećaja koagulacije širom sveta obeležiće 50 godina od početka unapređivanja lečenja i brige o osobama sa hemofilijom i drugim naslednim koagulopatijama. Ipak, istraživanja pokazuju da čak 75 procenata ovih ljudi još uvek dobijaju neodgovarajući ili nikakav tretman.... O hemofiliji Hemofilija je redak urođeni poremećaj koji dovodi do produženog krvarenja. Osobe koje boluju od hemofilije krvare duže nego zdrave osobe, jer nemaju dovoljnu količinu određenog faktora zgrušavanja krvi. Krvarenja se javljaju u zglobovima, mišićima i unutrašnjim organima. Ukoliko se na samom početku krvarenja ne primeni odgovarajući lek dolazi do ozbiljnih oštećenja zglobova. Tako se može desiti da obolele osobe već u ranim 20 - im godinama postanu invalidi, vezani za invalidska kolica i sa potrebom za ortopedskim intervencijama. Krvarenja u mišiće i zglobove izazivaju jak bol i otežano kretanje, pa i invaliditet, dok krvarenje u organima kao što je mozak može dovesti do smrti. O Udruženju hemofiličara Srbije Udruženje, koje danas ima preko 200 članova, je osnovano 2000. godine sa ciljem da pomogne obolelima u svakodnevnim aktivnostima ali i u poboljšanju zdravstvenog tretmana, kako bi se ova izuzetno teška oboljenja nekako stavila pod kontrolu. U ostvarivanju svojih ciljeva Udruženje sprovodi veliki broj aktivnosti, kao što je i ova današnja, ali trenutni glavni zadatak je obezbeđivanje dovoljne količine lekova. Tek dovođenjem tih količina na neki evropski prosek (trenutno smo na minimumu) Udruženje se može posvetiti poboljšanju socijalno-ekonomskog položaja obolelih i njihovim statusom u društvu. O Svetskoj federaciji za hemofiliju (WFH) Već 50 godina Svetska federacija za hemofiliju, međunarodna neprofitna organizacija, radi na poboljšanju života ljudi sa hemofilijom i drugim naslednim poremećajima koagulacije. Osnovana je 1963. godine i predstavlja mrežu udruženja pacijenata iz 122 zemlje među kojima je i naše Udruženje. Priznata je od strane Svetske zdravstvene organizacije. Detaljnije o WFH na www.wfh.org. Obeležavanje dana pomogli:
