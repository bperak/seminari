18.01.2013. Potpredsednik Vlade Aleksandar Vučić: Ukoliko u vladi bude blokade reformi i borbe protiv korupcije, ne bismo više bili u vlasti. Doći će se i do onih sa visokim pozicijama u politici. Nema pregovara sa Đilasom, naše politike se razlikuju.
Korektno sarađujemo sa partnerima, i ne postoje problemi u komunikaciji. Ali, ako dođe do smetnji u radu Vlade koje bi značile blokadu reformi i borbe protiv korupcije, ne bismo više bili u vlasti.
To je pitanje i mog ličnog i partijskog kredibiliteta. Ne mislim da bi građani bili srećni zbog vanrednih izbora, jer žele ekonomski oporavak i napredak Srbije, ali ne mogu da garantujem da do izbora neće doći.
To u razgovoru za Novosti poručuje Aleksandar Vučić, prvi potpredsednik Vlade i lider SNS. Njegov je ključni cilj da se Srbija makar malo pokrene i da u ovoj godini narod vidi barem malo svetlo na kraju tunela. On nas uverava da ni po koju cenu neće odstupiti iz bitke protiv korupcije i konkretno kaže:
- Bilo bi lekovito za našu državu da se saznaju imena svih političara koji su učestvovali u malverazicajama sa javnim preduzećima i sumnjivim privatizacijama. Ne zbog lova na veštice, jer niko to ne želi, već zato da bi se buduće generacije političara obavezale na neka druga pravila i drugačiji odnos prema državi i narodu. To je suština ove velike borbe u kojoj mi predaja ne pada na pamet.
Može li nastavak borbe protiv korupcije ili eventualno hapšenje Darka Šarića biti okidač za pad Vlade? - Ne verujem da postoji razlog za to. Veoma je važno da Šarić bude priveden pravdi. Sve naše i mnoge strane službe naporno rade na tome. Uskoro će biti formirani i specijalni timovi koji će celodnevno da se bave isključivo tim predmetom. Svi moraju da znaju da sa državom neće biti nagodbi. Krivična dela koja su počinjena moraju da se procesuiraju, ma ko da je osumnjičen, i tačka.
Je li tačno da je Šarić lociran?
- Nije tamo gde su govorili da jeste. Bitno je da je započeto i razotkrivanje ljudi, koji su u široj pozadini cele grupe, obavljali i taj politički posao.
Znači, nije izmišljotina da je jedan aktuelni član Vlade redovno kontaktirao sa narko-bosom?
- Ne mogu to da komentarišem. Poslat je nalog Ministarstvu unutrašnjih poslova da se o tome pismeno izjasni. Njihov odgovor se očekuje.
Jesu li vas dosad partneri iz Vlade pritiskali da obustavite istrage, kako bi spasili svoje visoke partijske funkcionere?
- Nisam imao tu vrstu problema. Uzgred, neki su mislili da se ova borba vodi samo zarad političkih poena. Moram da ih razočaram i kažem im da bi bilo dobro da imamo više onih koji se na ovakav način bore za popularnost.
Kada ćete objaviti imena ministara i političkih funkcionera koji su uzimali novac od Miškovića?
- Uopšte nemam problem da javnost sazna ko su ti ljudi. U narednom periodu će se u okviru pojedinih krivičnih postupaka, ali i na druge načine, doći i do onih koji imaju visoke pozicije u politici. Nema tu otkrivanja tople vode. Za svaku građevinsku dozvolu, od Autokomande pa nadalje, znalo se tačno koliko košta i kome ide novac. Kako ćete da mi objasnite da su neke političke stranke nastale na kritici Miroslava Miškovića, a posle toga mu nisu ni ime izgovorili? Takvi su danas najveći branitelji njegovog lika i dela. To se nikako ne može objasniti samo promenom političke vizije.
Ima li udara na Vladu i posle hapšenja Miškovića, koga ste optuživali da želi da vas sruši?
- Neki ljudi su se otvoreno hvalili da su obavljali takvu vrstu političkog menadžmenta 2008, a ista namera im je bila i sada. Ništa nisam slagao. Mislim da bi neki, koji nisu pritvoreni, i sada radili isto, ali nisam siguran da imaju tu vrstu moći i snage kao što su imali nekada. To je dobra vest za Srbiju. U svakom slučaju, protiv Miškovića će uskoro biti pokrenut sudski postupak. Bitno je da postoji čvrst optužni predlog i čvrsta optužnica. Ako se dokaže krivica, a poštujem pretpostavku nevinosti, i država bi na kraju mogla da vrati ono što je od nje uzeto.
Hoće li uskoro veliki predmeti poput Sartida dobiti epilog i da li će pasti neke od krupnih političkih figura?
- Neću da licitiram imenima. Zakon određuje ko će biti uhapšen. A, da li taj pripada bivšoj ili sadašnjoj vlasti zaista me ne interesuje. Čak i ako su funkcioneri moje SNS, a ljudi će u narednom periodu imati priliku da se uvere u to. Ponosan sam na činjenicu da se uveliko rade 24 sporne privatizacije. Konačno smo počeli da radimo i Razvojnu banku Vojvodine i Fond za kapitalna ulaganja. Istraga o privatizaciji Sartida je pri kraju i vrlo brzo očekujemo rezultate. I da se razumemo, kad najavljujem rad na određenim predmetima, ne najavljujem i hapšenja. Ni prema kome neće biti milosti, jer je zakon isti za sve.
Ako bude prepreka na tom putu, jeste li spremni da srušite Vladu i idete na vanredne izbore?
- Sigurno nećemo trgovati svojim principima. Vidim da se svi utrkuju da kažu kako ne beže od izbora, jer su mnogo jaki. Mene sada ne zanima koliko su svi jači od nas, već ono što možemo da uradimo za Srbiju.
Šta ste konkretno uradili, ako se ne računaju brojne otvorene istrage? - Čuo sam vajne analitičare koji pitaju dokle će se ova vlada pozivati na nerad i loše rezultate prethodne? To apsolutno nije fer, jer nismo ušli u čistu kuću, okrečenih zidova, već u srušenu. Nemojte da smetnete sa uma da smo nasledili 27 odsto nezaposlenih i taj procenat je rastao geometrijskom progresijom. Ako ništa drugo, to smo zaustavili. Pogledajte rezultate u borbi protiv korupcije. Više niko u ovoj zemlji ne može da radi šta hoće. Sada su nam bolji odnosi i sa Evropom i Amerikom. Potpredsednik ruske vlade Dmitrij Rogozin je ovde rekao da je ovo vlada sa kojom konačno mogu da rade i koju smatraju prijateljskom.
Ponosni smo, i predsednik Nikolić i ja, što smo otvorili vrata za saradnju sa Emiratima i stidim se onih koji to kritikuju bez ikakvih argumenata. Švajcarski bankari su nam rekli da su Emirati mogli da biraju državu sa kojom će da rade, a oni su izabrali Srbiju. Onda neki ljudi kažu da nam ne trebaju pare, kao da će naši partneri da odnesu njive na Mars. Dosta toga je urađeno, ali ima još mnogo toga. Mislim da će ljudi krajem ove godine videti svetlo na kraju tunela. Veoma sam zadovoljan reakcijom naroda, a nimalo me ne pogađa što političari ne mogu da podnesu to što je neko napravio uspeh.
- O tome nismo razgovarali. Bilo je prečih tema. Imam korektan odnos sa koalicionim partnerima. Poštujemo se i uvažavamo, ali ne možemo u svemu da imamo isti stav. Da je tako, bili bismo u istoj partiji.
Upadljivo je bilo vaše ćutanje kada je objavljena platforma o KiM. Znači li to da ste bili protiv prve verzije, koju je predstavio predsednik Nikolić?
- Veoma poštujem predsednika Nikolića. Niko u Srbiji ne sme i ne može da zaboravi da je on omogućio promene. Kada smo bili u istoj stranci, nikada nisam imao problem da iznesem svoj stav. Sve što sam imao da kažem o tekstu platforme, rekao sam u vili Bokeljka i njemu lično. Dogovorili smo se kako bi trebalo da izgledaju i rezolucija i platforma. Predsednik je na veoma korektan način postupao, zastupajući državne interese. Na kraju smo izašli sa papirom za koji ni Srbi ni svet ne mogu da kažu da je nerealan, nelogičan i da ruši međunarodne standarde. Moramo naći način da pomognemo svom narodu.
A, onda Dačić sve iznenadi izjavom da je spreman da pregovara i o stolici Kosova u UN
- Koliko sam razumeo, on je kasnije to demantovao i rekao na sasvim drugačiji način. Verujem u njegovu interpretaciju. A, što se tiče SNS, mi smatramo da Kosovo ne može da dobije stolicu u UN.
Jeste li vi neformalni premijer ove vlade?
- Ne. Rad i rezultati rada važniji su od bilo koje funkcije. Poštujem gospodina Dačića, Dinkića, Krkobabića i svakog ministra. Narod će nas sve na kraju oceniti.
A, kako vi ocenjujete ove pohvale koje vam upućuje Đilas? Preporučuje li vam se on time za veliku koaliciju?
- Bruji se, i na tu temu su novine potrošile stotine tekstova, pre nego što je napravljena drugačija vlada. Nisam pregovarao sa Đilasom. On je protivnik naše politike, a ja njihove. Nesumnjivo da je reč o racionalnom čoveku koji razmišlja o onome šta donosi ili odnosi od svoje stranke i njegove pohvale bih razumeo iz tog ugla. Osim nekih kontakata iz pristojnosti, poput onog kada mu se rodilo dete, ili kada smo morali da rešavamo krizu u Baču, nemam komunikaciju sa njim.
Kada će SNS podneti incijativu za smenu vlasti u Beogradu? Teško je poverovati da vas samo etički motivi navode na to da na čelu najjačeg političkog centra ostavite najjačeg protivnika
- Imam kontrapitanje: mislite li da je moral u politici nevažan? Ja mislim da je izuzetno važan. Ali, ne mislim da je samo to jedini razlog koji bih povezivao sa tim pitanjem. Ima i mnogo drugih koji su veoma važni i koje sada ne bih pominjao. Kada bude razgovora koji bi nagoveštavali promenu vlasti u Beogradu, bićete na vreme obavešteni.
Dakle, Đilas može mirno da spava?
- Nadam se da mirno spava zato što vidi da država ide bar nešto boljim putem nego što je išla do juče.
USTAV NAS OBAVEZUJE NA NEUTRALNOST
DA li je slanje naše skupštinske delegacije u blok Organizacije dogovora o kolektivnoj bezbednosti najava i čvršće vojne veze sa Rusijom?
- Kao što smo članovi Parlamentarne skupštine NATO, tako smo prisutni i u ODKB. Imamo Ustav i deklaraciju o vojnoj neutralnosti. Dakle, Srbija neće biti ni deo NATO ni deo ODKB. U okviru Partnerstva za mir reformišemo i modernizujemo našu armiju i ponosan sam što su ona i Ministarstvo odbrane, ne samo, ili ne pre svega mojom zaslugom, najuređeniji sistemi u državi.
Hoće li u ovoj godini biti velikih ugovora u namenskoj industriji?
- Očekuje nas potpisivanje više važnih ugovora u visini od nekoliko stotina miliona evra sa Emiratima. Razvijali bismo raketne sisteme, protivoklopno naoružanje, artiljerijska oruđa. Trebalo bi da u dogovoru sa Emiratima podignemo i fabriku čipova. Poslaćemo u Alžir najjače naše kompanije koje će tamo graditi vojne stanove. Imamo značajne planove i sa Kuvajtom, Irakom
