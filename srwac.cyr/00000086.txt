Sadržaj 
Skup 
Srpsko sociološko društvo, nacionalna asocijacija sociologa u Srbiji, više puta je menjalo ime, prateći promene u društvenom okruženju i u formama državnog organizovanja. 
Pošto je stvoreno (obnovljeno) Srpsko filozofsko društvo (1951), sociolozi-profesori Pravnog fakulteta u Beogradu, pokrenuli su inicijativu za stvaranje (obnavljanje) i sociološkog društva. Međutim, za razliku od filozofije, koja je bila priznata naučna disicplina, i koja se predavala u školama i na fakultetima, sociologija je bila pod sumnjom da je« buržoaska nauka ». Ona nije bila deo nastavnih planova i programa, ni u gimnazijama, niti na Univerzitetu, a broj sociologa je bio daleko manji od filozofa. Stoga je odlučeno da se, zbog šire kadrovske baze, odmah formira sociološko društvo na nivou cele tadašnje zemlje. Tako je, u oktobru 1954, osnovano Jugoslovensko udruženja za sociologiju (JUS). 
Međutim, uporedo sa JUS-om, 28. decembra 1954, obrazovana je i Sekcija JUS-a za NR Srbiju, kao najvažniji i noseći deo JUS-a. To je, naime, dugo vremena bila i jedina republička sekcija JUS-a (hrvatska je osnovana 1959, dok u Sloveniji organizacija sociologa postoji od 1965). Prvi predsednik srpske Sekcije bio je Radomir Lukić. Ali, 1956. iz Centralnog komiteta SKJ, dolazi sugestija da se pristupi objedinjavanju Srpskog filozofskog društva i Jugoslovenskog udruženja za sociologiju u Jugoslovensko udruženje za filozofiju i sociologiju (Zdravko Kučinar, Srpsko filozofsko društvo: kratka istorija, Službeni glasnik, Beograd 2011, str. 166 - 167). Stoga je JUS, 1956,« na samoj skupštini proglasilo raspuštanje, zatim stvaranje Jugoslovenskog društva za sociologiju i tek onda (ili u istom momentu) stupilo u novo udruženje »(Kučinar, 169 - 170). U to vreme (1956 - 1960), dakle, udruženje sociologa u Srbiji nosilo je ime Sekcija JDS (Jugoslovenskog društva za sociologiju) za NR Srbiju. 
No Jugoslovensko udruženje za filozofiju i sociologiju se, 1960, razdvojilo na filozofski i sociološki deo. Tada je odlučeno da postojeće republičke sekcije JUS-a postanu društva. Srpska sekcija je, po ugledu na Srpsko filozofsko društvo, Srpsko hemijsko društvo, Srpsko geografsko društvo, Srpsko lekarsko društvo i ostala tradicionalna stručna društva u Srbiji, nazvana Srpsko sociološko društvo. Društvo je pod tim imenom zvanično i registrovano, 10. juna 1961, u gradskoj policiji u Beogradu. 
Međutim, nakon donošenja ustavnih amandmana (1972) kojima je započet proces konfederalizacije Jugoslavije, i uoči promene Ustava SFRJ (1974), kojom je taj proces i završen, a pod pritiskom da se i u organizacionom smislu slede tadašnje vladajuće ideološke koncepcije, Srpsko sociološko društvo se, praktično, moralo teritorijalno podeliti u tri društva: Sociološko društvo Srbije (kao pravni« sukcesor »SSD), Sociološko društvo Vojvodine i Sociološko društvo Kosova. Tako je od 1974. Srpsko sociološko društvo nosilo naziv Sociološko društvo Srbije. 
Sociološko društvo Vojvodine je postalo deo Udruženja sociologa i filozofa Vojvodine, a Sociološko društvo Kosova deo Društva filozofa, sociologa i politikologa Kosova (Shoqatë së filozofëve, sociologëne, dhe polotikologëve të Kosovës). Oficijelni kontakti između ova tri društva bili su slabi (videti: Slobodan Bakić,« Sociologija u Srbiji 1964 - 1974 », Sociološki pregled, 2 - 3 / 1974, str. 203 - 210; Izveštaj o radu SDS 1977 - 1979, Sociološki pregled 2 / 1979, str. 110). 
Krajem osamdesetih, s nestankom najgrublje partijske kontrole nad stručnim društvima, sociolozi su se reorganizovali. Formirana je Sekcija sociologa Vojvodine, koja je istovremeno bila sekcija i Udruženja sociologa i filozofa Vojvodine, ali i Sociološkog društva Srbije, a članstvo i članarina su bili jedinstveni (videti: Sociologija, god. 31 (1989), br. 1, str. 331). Udruženje sociologa Kosova, međutim, ostalo je zatvoreno za svaku saradnju sa Sociološkim društvom Srbije. 
Početkom devedesetih došlo je do pasivizacije u radu mnogih sekcija i ogranaka, pa i Sekcije sociologa Vojvodine. U sklopu sa nastojanjem da se obnovi rad sekcija i ogranaka, tokom 1993. obnovljen je rad Ogranka SDS za Novi Sad. Konačno, na Skupštini društva u Vrdniku, 7. maja 2006. godine, vraćen je izvorni naziv udruženja Srpsko sociološko društvo. Ogranak SSD za Kosovo (u K. Mitrovici) obnovio je aktivnosti 22. decembra 2010. 
