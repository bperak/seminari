Dačić: Zbog izbora na Kosovu može da propadne sporazum
13. jul 2013. u 09:40
BEOGRAD Premijer Srbije Ivica Dačić izjavio je da početkom avgusta ističe rok za prijavu izbornih lista za lokalne izbore na Kosovu i da ukoliko ne bude konstruktivnog pristupa može da propadne ne samo briselski sporazum, već i evropski put Srbije.
Dačić je na konferenciji za štampu u Vladi Srbije rekao da će se 24. jula u Briselu sastati sa visokom predsatvnicom EU za spoljnu politiku i bezbednost Ketrin Ešton i Hašimom Tačijem i da će razgovarati o telekomunikacijama i energetici, a da predstoje i važni razgovori u vezi sa lokalnim izborima na Kosovu. On je ponovio da će sledeće nedelje stranke vladajuće koalicije razgovarati o kadrovskim rešenjima, a da će se na osnovu toga vlada izjasniti i predložiti nova rešenja parlmentu do kraja jula.
Premijer je rekao i da ukoliko se prekorače dogovoreni datumi u vezi sa rekonstrukcijom vlade to ne znači da postoje problemi. To su dogovoreni rokovi, ali to ne znači da ako se nešto dogodi 1. avgusta na primer, postoje problemi, rekao je on.
Premijer je naglasio da je zabavno sve ono što se u štampi čita i govori o kombinacijama u vezi sa kadrovskim rešenjima i istakao da ništa od svega toga nije bilo tema razgovora. O tome ćemo razgovarti naredne nedelje, ali se nećemo svađati, ponovio je Dačić.
Dačić je podsetio i da komesar za proširenje EU Štefan file u Srbiju dolazi 17. jula, a da će već sutradan imati sastanak sa tehničkim timovima, što znači da će u narednim danima morati da budu dogovoreni svi timovi, kako glavni tako i tehnički, kao i glavni pregovarač.
Cilj što pre uhapsiti Šarića
Dačić je poručio da je cilj Srbije da što pre bude uhapšen ne samo narko bos Darko Šarić, već i svi oni za kojima se traga zbog finansijskog kriminala.
Dačić je novinarima u Vladi Srbije posle sastanka sa crnogorskim predsednikom parlamenta Rankom Krivokapićem rekao da su policije Srbije i Crne Gore svakodnevno u kontaktu i da je siguran da će na osnovu već uspostavljene saradnje biti uhapšeni svi koji se nađu u Srbii ili Crnoj Gori. Siguran sam da ako se neko od traženih nađe u Crnoj Gori ili Srbiji da će biti uhapšen. Time se bave posebni timovi, a svako pominjanje u javnosti informacija u vezi sa njima može da im bude signal da su locirani, rekao je Dačić, koji je ministar policije.
Na pitanje da li se steže obruč oko Darka Šarića, Dačić je rekao da sa gostom iz Podgorice nije o tome razgovarao, ali je ukazao da su za licima koja se bave kriminalom raspisane interpolove poternice, a da se sarađuje sa svim zemljama uključujući i SAD. Pri Birou za koridnaciju službi bezbednosti koju vodi Aleksandar Vučić formirana je posebna grupa koja se time bave. Cilj je da se uhapse što pre, naglasio je Dačić.
Rano je razgovarati o zahtevima MMF-a
Dačić je istakao da je suviše rano razgovarati o zahtevima Međunarodnog monetarnog fonda (MMf) da se podigne starosna granica za odlazak u penziju i da je o tome bilo govora samo u naznakama. O tome se govorilo samo u naznakama, ali ono što je lek i osnovno rešenje za taj problem jeste povećanje zaposlenosti, rekao je Dačić novinarima u Vladi Srbije.
On je dodao da je u Srbiji već sprovedena jedna reforma usaglašena sa MMf, a da je u vladajućoj koaliciji dogovoreno da se u narednoj godini otpočnu strukturne i sistemske reforme iz te oblasti. Nismo doneli nikakve odluke. MMf ima svoje zahteve, ali on vodi računa o nekim drugim parametrima, a ne građanima. Italijani su svojevremeno rekli cilj je bio da spasimo Italiju, ali smo zaboravili na Italijane. Mi nećemo zaboraviti na naše građane, naglasio je Dačić.
On je i ovoga puta ponovio da je isti broj onih koji rade i onih koji dobijaju plate i penzije iz budžeta, kojima treba da se dodaju i oni koji primaju socijalna davanja i nezaposleni. Možda je to socijalno opravdano, ali je ekonomski neodrživo, kazao je Dačić.
On je prethodno na pitanje kako komentariše zahteve MMf da se građani demotivišu da odlaze u penziju upitao novinara da li to aludira na njega i predsednika skupštine Crne Gore Ranka Krivokapića sa koji je održao konferenciju za novinare. Da li vi to aludirate i zbog nas i naših godina, pitao je uz osmeh premijer Srbije.
