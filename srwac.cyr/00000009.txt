1. Molimo pravno tumačenje u vezi uslova za sticanje prava na jubilarnu nagradu, shodno članu 49. Aneksa Posebnog kolektivnog ugovora za državne organe.
Zakon o radu (" Službeni glasnik RS ", br. 24 / 2005, 61 / 2005 i 54 / 2009), u članu 120. propisuje da se opštim aktom (kolektivni ugovor i pravilnik o radu), odnosno ugovorom o radu, može utvrditi pravo na, između ostalog, i jubilarnu nagradu.
Aneks Posebnog kolektivnog ugovora za državne organe (" Službeni glasnik RS ", br. 23 / 98 i 11 / 2009, u članu 49 [ a ] reguliše da zaposleni ima pravo na jubilarnu novčanu nagradu u visini prosečne neto zarade po zaposlenom u privredi Republike Srbije prema poslednjem objavljenom podatku organa nadležnog za poslove statistike, s tim što se visina novčane nagrade uvećava za 25 % pri svakom narednom ostvarivanju tog prava.
Jubilarnom godinom rada smatra se godina u kojoj zaposleni navršava 10, 20, 30 i 40 godina rada provedenih u radnom odnosu kod poslodavaca, bez obzira na to u kom organu teritorijalne autonomije i organu jedinice lokalne samouprave je zaposleni ostvarivao prava iz radnog odnosa.
Nadalje, jubilarna nagrada dodeljuje se po pravilu na dan autonomne pokrajine i jedinice lokalne samouprave. Izuzetno, ako zaposlenom prestaje rad u organu teritorijalne autonomije i organu jedinice lokalne samouprave, a ostvario je pravo na jubilarnu nagradu, nagrada će se isplatiti zaposlenom nakon prestanka rada ili njegovom nasledniku. Član 2 [ a ] stav 2. Aneksa definiše da je poslodavac, u smislu ovog Aneksa, jedinica teritorijalne autonomije, odnosno jedinica lokalne samouprave, čija prava i dužnosti vrši rukovodilac nadležnog organa.
Sumirajući izneto, u slučaju kad zaposleni provede određeni period predviđen u opštom aktu u radnom odnosu, poslodavac je dužan, tj. ima obavezu da mu isplati jubilarnu nagradu. Jubilarna nagrada isplaćuje se zaposlenom u godini kada navrši 10, 20, 30 ili 40 godina rada ostvarenog u radnom odnosu kod poslodavca.
Prema tome, kod sticanja prava na jubilarnu nagradu, po osnovu navedenog Aneksa, bitno je kumulativno ispunjenje oba uslova: trajanje radnog odnosa zaposlenog u određenom periodu, kao i svojstvo poslodavca (jedinica teritorijalne autonomije, odnosno jedinica lokalne samouprave).
Dakle, mišljenja smo da samo ukoliko ukupno sabrani periodi trajanja radnog odnosa, koji su upisani u radnu knjižicu zaposlenog, kao javnu ispravu, u zbiru iznose Aneksom predviđeni broj godina kod poslodavca koji ima status jedinice teritorijalne autonomije, odnosno jedinice lokalne samouprave, zaposleni ispunjava uslove predviđene u članu 49 [ a ] Aneksa Posebnog kolektivnog ugovora za državne organe, u pogledu ostvarenja prava na jubilarnu nagradu za određeni broj godina rada ostvarenog u radnom odnosu.
2. Na koji način zaposleni - muškarac, koji je u 2012. godini ispunio uslove za odlazak u starosnu penziju, koristi ceo godišnji odmor utvrđen za 2012. godinu? Prema odredbi člana 19. Zakona o penzijskom i invalidskom osiguranju (Službeni glasnik RS, br. 34 / 2003, 64 / 2004, 84 / 2004, 85 / 2005, 101 / 2005, 63 / 2006, 5 / 2009, 107 / 2009 i 101 / 2010), osiguranik - muškarac stiče pravo na starosnu penziju kad ispuni sledeće kumulativne uslove: navrši 40 godina staža osiguranja i najmanje 58 godina života. U skladu sa članom 68. Zakona o radu (" Sl. glasnik RS ", br. 24 / 2005, 61 / 2005 i 54 / 2009), zaposleni stiče pravo na pun godišnji odmor nakon 6 meseci neprekidnog rada. Pod neprekidnim radom smatra se i vreme privremene sprečenosti za rad u smislu propisa o zdravstvenom osiguranju (bolovanje), kao i odsustva sa rada uz naknadu zarade (plaćeno odsustvo). Isto tako, zaposleni ne može da se odrekne prava na godišnji odmor, niti mu se to pravo može uskratiti. Pravo na pun godišnji odmor ima i zaposleni kome u kalendarskoj godini za koju ostvaruje pravo na godišnji odmor prestaje radni odnos, ako mu je radni odnos trajao neprekidno duže od šest meseci. Prema Mišljenju Ministarstva rada i socijalne politike, br. 011 - 00 - 296 / 2010 - 02 od 25.6.2010. godine, zaposleni kome radni odnos prestaje zato što je navršio 65 godina života i najmanje 15 godina staža osiguranja, treba da iskoristi godišnji odmor pre nastupanja osnova za prestanak radnog odnosa. Prema tome, u 2012. godini zaposleni je stekao pravo na pun godišnji odmor u trajanju od najmanje 20 radnih dana - koliki je zakonski minimum, uvećan za broj radnih dana utvrđenim prema kriterijumima predviđenim opštim aktom (kolektivni ugovor ili pravilnik o radu) ili ugovorom o radu. To znači da godišnji odmor, u dužini trajanja određenoj rešenjem o utvrđivanju prava na godišnji odmor u kalendarskoj 2012. godini (koje donosi poslodavac zaposlenog), treba da zaposleni iskoristi u celosti pre dana prestanka radnog odnosa zbog odlaska u starosnu penziju.
3. Da li zaposleni u pokrajinskim organima, koji zbog privremene sprečenosti za rad u smislu propisa o zdravstvenom osiguranju (bolovanje), zbog čijeg dužeg trajanja (više meseci) nije mogao da iskoristi ceo godišnji odmor u kalendarskoj godini u kojoj mu je to pravo utvrđeno, ima pravo na korišćenje drugog dela godišnjeg odmora u narednoj godini?
Poseban kolektivni ugovor za državne organe (" Sl. glasnik RS ", br. 23 / 98, 11 / 2009 i 15 / 2012 sporazum), u članu 2. uređuje osnove uvećanja dužine godišnjeg odmora, te sadrži odredbu da se vreme korišćenja godišnjeg odmora utvrđuje rešenjem funkcionera koji rukovodi organom ili lica koje ovlasti.
Dakle, Poseban kolektivni ugovor za državne organe ne sadrži odredbe o načinu i rokovima korišćenja godišnjeg odmora zaposlenih, a Kolektivni ugovor kod poslodavca nije zaključen, te se primenjuje Zakon o radu, kao lex generalis.
Prema odredbama Zakona o radu (" Sl. glasnik RS ", br. 24 / 2005, 61 / 2005 i 54 / 2009), godišnji odmor je pravo zaposlenih iz radnog odnosa koje se ostvaruje za kalendarsku godinu. Godišnji odmor može da se koristi u celini ili u delovima. Ako zaposleni koristi godišnji odmor u delovima, prvi deo koristi u trajanju od najmanje tri radne nedelje u toku kalendarske godine za koju ostvaruje pravo na godišnji odmor, a drugi deo najkasnije do 30. juna naredne godine (član 73. stav 1. i 2. Zakona o radu).
Znači, datum 30. jun je Zakonom o radu propisan kao krajnji rok za korišćenje godišnjeg odmora iz prethodne godine. Prema članu 70. stav 3. Zakona o radu, ako za vreme korišćenja godišnjeg odmora nastupi privremena sprečenost za rad, u smislu propisa o zdravstvenom osiguranju, zaposleni ima pravo da po isteku te sprečenosti nastavi korišćenje godišnjeg odmora. Prema tome, zaposleni koji odsustvuje sa rada zbog privremene sprečenosti za rad, ne gubi pravo na godišnji odmor, ali ga ne može istovremeno koristiti jer odsustvuje sa rada po drugom osnovu. Sumirajući izneto, zaposleni koji nije iskoristio drugi deo (ili preostali deo) godišnjeg odmora zbog nastupanja privremene sprečenosti za rad u dužem trajanju (više meseci), može isti da iskoristi po isteku te sprečenosti, ali najkasnije do 30. juna, imajući u vidu da je taj datum u članu 72. stav 2. Zakona o radu propisan kao krajnji rok za korišćenje godišnjeg odmora iz prethodne godine i da se isti ne može produžavati. Praktično, to znači da zaposleni gubi pravo na deo godišnjeg odmora iz prethodne godine koji nije mogao da iskoristi do 30. juna tekuće godine, bez obzira na osnov zbog kojeg nije mogao da iskoristi godišnji odmor do 30. juna.
4. Kakav je radnopravni status direktora, odnosno vršioca dužnosti direktora ustanove socijalne zaštite, u pogledu zasnivanja radnog odnosa na neodređeno, odnosno određeno vreme? Članom 2. stav 2. Zakona o radu (" Sl. glasnik RS ", br. 24 / 2005, 61 / 2005 i 54 / 2009), predviđeno je da se odredbe ovog Zakona primenjuju i na zaposlene u javnim službama, ako zakonom nije drukčije određeno. Radnopravni položaj direktora uopšte uređen je članom 48. Zakona o radu. Prema toj odredbi, direktor može ugovorom o radu da zasnuje radni odnos na neodređeno i određeno vreme. Međutim, direktor može da obavlja poslove direktora i bez zasnivanja radnog odnosa kod poslodavca, odnosno da poslovodnu funkciju obavlja na osnovu ugovora kojim se utvrđuju međusobna prava, obaveze i odgovornosti između direktora i poslodavca. Dakle, moguće su tri situacije:
1) Direktor može da obavlja poslove direktora bez zasnivanja radnog odnosa i to na osnovu ugovora o uređivanju međusobnih prava, obaveza i odgovornosti, koji direktor zaključuje sa upravnim odborom;
2) Ako je direktor zasnovao radni odnos na određeno vreme (do isteka roka na koji je izabran, ili do njegovog razrešenja, radni odnos mu prestaje istekom roka ili razrešenjem. Ova odredba mora da stoji izričito u ugovoru o radu. Po isteku roka za koji je izabran, odnosno danom razrešenja, direktoru prestaje radni odnos. Otkaz ugovora o radu kojim je zasnovan radni odnos na određeno vreme vrši se rešenjem po osnovu iz člana 175. tačka 1. istog Zakona. Iako Zakon o radu posebno ne uređuje pitanje zasnivanja radnog odnosa vršioca dužnosti direktora, navedene odredbe mogu se shodno primenjivati i u ovom slučaju;
3) Ukoliko je direktor zasnovao radni odnos na neodređeno vreme, radni odnos mu ne prestaje istekom mandata, već je poslodavac dužan da mu ponudi, aneksom ugovora o radu, druge odgovarajuće poslove, ako takvih poslova ima. Ukoliko ne postoji mogućnost premeštaja na druge poslove, primenjuju se odredbe Zakona o radu o višku zaposlenih. Napominjemo da zakonom nije predviđeno pravo imenovanih lica na zaradu u trajanju od šest meseci nakon prestanka funkcije.
Članom 79. stav 1. tačka 4) Zakona o radu predviđeno je pravo zaposlenog na mirovanje radnog odnosa u slučaju odsustva sa rada zbog izbora, odnosno imenovanja na funkciju u državnom organu, sindikatu, političkoj organizaciji ili drugu javnu funkciju čije vršenje zahteva da privremeno prestane da radi kod poslodavca. Dakle, ako je lice imenovano za direktora ustanove socijalne zaštite pre imenovanja bilo u radnom odnosu kod drugog poslodavca kod koga mu miruje radni odnos, ima pravo da se nakon razrešenja sa funkcije direktora vrati na rad kod tog poslodavca, shodno članu 79. stav 2. Zakona o radu i rasporedi na poslove koji odgovaraju njegovoj stručnoj spremi i radnim sposobnostima.
5. Da li je datum izlaska na invalidsku komisiju merodavan kao datum prestanka radnog odnosa zaposlenog i datum odjave na jedinstvenom M-obrascu?
Prema odredbi člana 176. tačka 1) Zakona o radu (" Sl. glasnik RS ", br. 24 / 2005, 62 / 2005 i 54 / 2009), zaposlenom, nezavisno od njegove volje i volje poslodavca, prestaje radni odnos ako je na način propisan zakonom utvrđeno da je kod zaposlenog došlo do gubitka radne sposobnosti - danom dostavljanja pravnosnažnog rešenja o utvrđivanju gubitka radne sposobnosti.
Gubitak radne sposobnosti nastaje kad zaposleni - usled trajnih promena u zdravstvenom stanju prouzrokovanih povredom na radu, profesionalnom bolešću, povredom van rada ili bolešću, koje se ne mogu otkloniti lečenjem ili merama medicinske rehabilitacije - izgubi radnu sposobnost za obavljanje poslova koje je obavljao pre nastanka invalidnosti, kao i za obavljanje drugih poslova koji odgovaraju njegovoj stručnoj spremi, odnosno radnoj sposobnosti stečenoj radom.
Potpuna nesposobnost za rad zaposlenog ima za posledicu prestanak njegovog radnog odnosa. Zaposleni podnosi zahtev Fondu PIO za ostvarivanje prava na invalidsku penziju. Da li će zaposleni ostvariti pravo na invalidsku penziju, odlučuje invalidska komisija Fonda PIO. Po odluci invalidske komisije, zaposleni dobija rešenje da je ostvario invalidsku penziju ili da nema pravo na penziju.
Rešenje Fonda PIO da je zaposleni ostvario invalidsku penziju dostavlja se poslodavcu kod koga je zaposleni u radnom odnosu i za koga je utvrđeno da je potpuno nesposoban za rad.
Po našem mišljenju, datum izlaska na invalidsku komisiju nije merodavan kao datum prestanka radnog odnosa i datum odjave na jedinstvenom M-obrascu, s obzirom da je datum izlaska na invalidsku komisiju neizvestan u smislu (ne) postojanja prava na invalidsku penziju, zatim postupak ostvarivanja prava na invalidsku penziju je dvostepen, kao i na izričitu normu u čl. 176. tač. 1) Zakona o radu da je dan dostavljanja pravnosnažnog rešenja de iure i de facto dan prestanka radnog odnosa zaposlenog.
Dakle, poslodavac će sa zaposlenim raskinuti radni odnos tek kada dobije pravnosnažno rešenje da je zaposleni ostvario pravo na invalidsku penziju.
Napominjemo da poslodavac ima i druge obaveze prema zaposlenom (npr. mora da isplati sva potraživanja ostvarena po osnovu rada do prestanka radnog odnosa, najkasnije u roku od 30 dana po prestanku radnog odnosa, da zaposlenom pre prestanka radnog odnosa da omogući korišćenje godišnjeg odmora za tekuću godinu, ukoliko je to izvodljivo zbog specifičnosti slučaja zaposlenog dužeg bolovanje u kontinuitetu, i dr.).
6. Molimo pravno mišljenje u vezi primene člana 208., odnosno člana 180. Zakona o radu. U članu 6. Zakona o radu (" Sl. glasnik RS ", br. 24 / 2005, 61 / 2005 i 54 / 2009), propisano je da se sindikatom, u smislu ovog Zakona, smatra samostalna, demokratska i nezavisna organizacija zaposlenih u koju se oni dobrovoljno udružuju radi zastupanja, predstavljanja, unapređenja i zaštite svojih profesionalnih, radnih, ekonomskih, socijalnih, kulturnih i drugih pojedinačnih i kolektivnih interesa. Članom 215. Zakona radu propisano je da sindikat može da se osnuje u skladu sa opštim aktom sindikata, a samo osnivanja i delovanja sindikata nisu propisani zakonom, već opštim aktima sindikata. Statutom ili drugim opštim aktom sindikata utvrđuje se osnivanje, delovanje, unutrašnja organizacija, izbor organa i sva druga pitanja od značaja za rad i delovanje sindikata, kao i sva pitanja vezana za lica ovlašćena za zastupanje i predstavljanje sindikata. Prema članu 208. Zakona o radu, sindikat je dužan da dostavi poslodavcu akt o upisu u registar sindikata i odluku o izboru predsednika i članova organa sindikata, u roku od osam dana od dana dostavljanja akta o upisu sindikata u registar, odnosno od dana izbora organa sindikata. Shodno Pravilniku o upisu sindikata u registar (" Sl. glasnik RS ", br. 50 / 2005 i 10 / 2010), ovlašćeno lice sindikata, u roku od 15 dana od dana osnivanja sindikata, podnosi ministarstvu nadležnom za rad zahtev za upis u Registar. Ko se smatra licem ovlašćenim za zastupanje i predstavljanje, utvrđuje se na osnovu akta sindikata, u skladu sa statutom ili drugim opštim aktom sindikata. Prema članu 180. Zakona o radu, poslodavac je dužan da pre otkaza ugovora o radu, u slučaju postojanja opravdanog razloga koji se odnosi na radnu sposobnost zaposlenog, njegovo ponašanje i potrebe poslodavca po osnovu člana 179. tač. 1) do 6) Zakona o radu, da zaposlenog pisanim putem upozori na postojanje razloga za otkaz ugovora o radu i da mu ostavi rok od najmanje pet radnih dana od dana dostavljanja upozorenja da se izjasni na navode iz upozorenja. Poslodavac, koji je obavešten od strane zaposlenog da je član sindikata, dužan je da upozorenje iz člana 181. Zakona, dostavi na mišljenje sindikatu čiji je zaposleni član. Sindikat je dužan da dostavi mišljenje u roku od pet radnih dana od dana dostavljanja upozorenja. Dakle, u konkretnom slučaju prethodno je pravno pitanje da li je navedeni sindikat kod poslodavca, u skladu sa svojim opštim aktima, ili opštim odredbama o dostavljanju u smislu Zakona o opštem upravnom postupku, na jasan, nesumljiv i verodostojan način dostavio poslodavcu odluku o izboru predsednika i članova organa toga sindikata. Ukoliko sindikat, odnosno zaposleni koji se predstavlja kao predsednik sindikata, poseduje dokaz da je odluku o izboru predsednika i članova organa toga sindikata, kao i pismene izjave zaposlenih članova sindikata o odbijanju sindikalne članarine, uručio poslodavcu preko pisarnice uz prijemni štambilj, potpisom lica ovlašćenog za prijem pošte uz overu pečatom ili putem redovne pošte preporučeno sa povratnicom, mišljenja smo da je u tom slučaju poslodavac imao obavezu da upozorenje na postojanje razloga za otkaz ugovora o radu zaposlenom, dostavi na mišljenje sindikatu čiji je zaposleni član. Isto tako, postavlja se pitanje da li zaposlenom, ukoliko mu je nesporan status predsednika sindikata kod poslodavca, može da se otkaže ugovor o radu shodno članu 188. Zakona o radu. Dakle, mišljenja smo da u konkretnom slučaju treba prvo utvrditi postojanje dokaza da je poslodavac na nesumnjiv način prethodno bio upoznat sa odlukom o izboru predsednika i članova organa toga sindikata., pa u zavisnosti od toga postojanje obaveze poslodavca da upozorenje pred otkaz dostavi sindikatu na mišljenje, odnosno postojanju zaštite od otkaza za predsednika sindikata ukoliko mu je taj status nesporan.
Pravna mišljenja
