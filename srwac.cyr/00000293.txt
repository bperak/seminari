Ljubov Ponomarenko
Dve u bunaru
Prevod Dejan Ajdačić
Sanjive jabuke nariču na vetru i pružaju tanke ruke prema oblacima. One zaklanjaju u stepu mračnu kuću gospođe Logvin, koja je posle smrti muža postala ćutljiva, podozriva i već nekoliko meseci ne skida crninu. U prizemlju gospođa drži restoran u stilu pribaltičkih privatnih birtija, restoran se naziva Bunar. Kada u sali ne svira muzika, može se oslušnuti i čuti kako pod podom pljuska voda. Gospođa Logvin se kune da ništa ne zna o savremenim zvučnim efektima i da to uistinu pevuši izvor. Trasa Poltava Kijev donosi joj klijente i poslugu, a propala država kakav-takav prihod.
Jednom pozno u jesen, u zoru gospođa Logvin nije spavala. Ili je čitala pri svetlu noćne lampe ili se bavila računovodstvom od koga je dobila migrenu. Ona je gledala u tavanicu i sećala se pokojnika, kako se smejao, kako je sedao u izanđala kola, popravljujući ogledalce, kako je često na putu iz džepa vadio validol bio je žuto-bled sa oštrim pogledom uplašene zveri. U mladosti, pokojnik je voleo da slaže, i zbog toga ona, ma koliko se trudila, nije mogla da mu poveruje da je bolestan. Zašto mu ona nije verovala?
Odjednom, žena je začula tihi signal alarma, držeći peškir na glavi prišla je prozoru. Na drveću još bilo lišće, ono je bilo svečano i tiho, kao na sahrani. Gospođa Logvin je zamislila kako će izići, kako će provući rukom kroz travu i naći hrskave zlataste plodove, kako će zagristi od hladnoće slatkastu jabuku i kako će ona ispuniti njeno biće.
Kod baštenske kapijice stojala je mala pogrbljena devojčica. Mali ruksak i zamršena kosa govorili su da ona odavno već putuje. Skitnica je našla za ogradom nekoliko velikih sjajnih kugli sa prozirnim kapljicama i sada je pohlepno jela, srčući mirišljav sok. U beličastoj travi bilo je još jabuka, ali mala nije žurila.
Gazdarica je otvorila balkon, devojčica je čula kako su se vrata otrgla iz dovratnika, kako je šušnula zavesa, kako neko tamo, odozgo gleda na nju, ali nije podigla glavu.
Gazdarica je sišla sa bočnog krila, u satenskoj kućnoj haljini koja se prelivala od ljubičastog do crnog i sa peškirom na glavi. Posred šije video se jedva vidljiv ožiljak. Devojčica je stavila jabuke na sto, one su se sjajile, kao sunca.
Ta neka ih, odmahnula je udovica, ima ih tamo dosta. Okreni se, de, ka svetlu. Ti si tako majušna, čija si? Koliko imaš godina, jesi li gladna?
Da, draga gospođo. Sirotica sam, živela sam u domu za invalide.
Ti si već odrasla?
Naravno, odrasla.
I tako majušna, kao pola čoveka. Mogu li da te zovem Polovinka? Ti si tako lepa.
Dobro, draga gospođo.
Udovica je naredila devojčici da se uspne u krilo zgrade i umije od puta, i ona je odmah, munjevito, kao majmun stepenicama pobegla nagore. Gazdarica je zamrla. Gostinska soba je postala slična pećnici, skoro je pištala od zagrejanog vazduha. Ali kruglo bledo lišce, zelene, ogromne oči već su gledale na nju, kao iznutra. U njoj se pojavila nesavladiva želja da uključi sve alarme, da pritisne dugme signalizacije, da zaviče. Ali to je bilo samo na tren.
A Polovinka je izašla preodenuta, osmehnuta i dok je gutala podgrejane šnicle, gospođa Logvin je netremice gledala na nju. Na kraju je pomislila: devojka, kao devojka. Šta mene uznemirava? Polovinka je brzo oprala tanjir, zapitala:
Da li bi draga gospođa kafu? Ja imam redak recept.
Posle kafe udovica je gošći ponudila posao u kuhinji. Devojčica je bila veoma mirna, nije joj išla na nerve. I, na kraju krajeva, da ta devojčica ne lunja na sve četiri, ona bi je uzela dva puta skuplje.
Sa novom radnicom poslovi gospođe Logvin su krenuli na bolje. Trasa Poltava Kijev je brujala o maloj kelnerici na četiri noge, koja je trčala, kao da je letela po sali. Gospođa joj je sašila suknju od šifona sa cvetovima i pticama, devojčica se trudila još više. Ona je prala tanjire do sjaja, preljubazno i pomalo starinski služila goste, kuvala jela u zoru. Sada je gazdarica najurila devojčure koje su pušile, pile, i do pola noći naklapale sa gostima. I samo retko pred stranima, ona je pljeskala Polovinku po rukama, da ne zaboravlja i da hoda kao čovek.
A zatim su stigli decembarski mrazevi i kola se skoro nisu zaustavljala na trasi. Gospođa Logvin se smračila, a sluškinja je uzela iz ruksaka violinicu veličine pernice za olovke, stala pod nadstrešnicu i zasvirala. Ona je bila plastična i gipka kao lasica, duga gusta kosa dizala se uvis, očarana mećavom. Hoćeš li pored toga proći?
Vozači su ponovo počeli da se zaustavljaju, unosili su u restoran miris benzina i stepe, zgužvane novčanike, i bučno su razgovarali. To nije dom, već bunar, govorili su oni. Šta je tu pod podom, reka ili nečista sila. Legali su dole, prislanjali uši. Neko se čak spremao da izbije daske, ali stroga udovica nije dopustila.
Večerima su gazdarica i Polovinka uključivale alarm, penjale su se u bočnu zgradu i pevale. Gospođa Logvin je češljala i zaplitala kosu Polovinki, što je bilo teško kao pesak. Polovinka je uspevala da svuda bude, stizala je sama da uradi sve i njoj je sve zamenjivala. Pri tome nije mnogo jela i nije mnogo tražila.
Jednom je gospođa Logvin izašla na terasu, ostavivši Polovinku uz televizor. Ali Polovinka ju je srela na terasi. Gazdarica je ušla u gostinsku sobu, ali Polovinka je već bila tamo i dala joj je kaput. Gospođa Logvin je odagnala rukom misli u poslednje vreme migrena ju je dovodila do ludila.
Jedne noći udovica se probudila od treperavog svetla u bašti. Ona je zadrhtala, prišla prozoru sa zabrinutim pogledom. Prozori muževljeve spavaće sobe u prizemlju su svetleli. Tamo niko nije ulazio od dana njegove smrti. Otkud joj pravo, šta ona tamo traži?
Stepenice su odisale vlagom i pustoši, na sve strane su pod nogama grunuli miševi. Ona, skoro u groznici, pomislila je na kljusa koliko ih treba, gde ih uzeti? Gadljivo je stupala na pod, bojeći se da nagazi na duge i tanke repove. Cimnula je ka sebi vrata. Treperela je lampa. Na krevetu je ležao njen muž, a o njemu se brinulo osam Polovinki. Trudile su se da skinu cipele, prislanjale su glave do srca, brizgale ga vodom. A jedna je stojala ispravljena na prozorskoj dasci i tiho svirala violinu.
U predsoblju je zavrištao telefon. Gospođa Logvin je skočila, kao oparena, zgrabila slušalicu. Na svim prozorima smejale su se glave Polovinki.
