U Livnici fazonskih odlivaka pune ruke posla
Mala umetnička radionica
S. Simijonović: Dobar livac se ne postaje tako lako potreban je najmanje desetogodišnji rad, pa slobodno mogu reći da su mnogi od livaca istovremeno autori umetničkih dela. D. Pastronjević: Ne merim temperaturu, posle 32 godine rada odokativno odredim kada je istopljeno i nema promašaja
LIVNICA. U Livnici bakra i bakarnih legura jedino je livnica fazonskih odlivaka bila stalno uposlena tokom cele prošle godine. Ovde nastaju odlivci za opremu koja se koristi u RTB-u, ali i prava umetnička dela od najmanje do težine preko pet tona. Ovih dana na dnevnom redu je bila čaura od kalajne bronze za drobilice u Rudniku bakra Majdanpek. Kako nam je objasnila Slađana Simijonović, rukovodilac livnice fazonskih odlivaka, ovo i jeste i nije komplikovan proces. U njemu je angažovan topioničar, pošto se šarža prvo topi u pećima, zatim livci nalivaju u lonce za prenos šarže i potom u u šasije. Šefica Slađana je puna reči hvale za ovu malu (40), ali uhodanu ekipu posebno obučenih radnika. - Sve je u minut dogovoreno, povezano, sinhronizovano. Za manje od 24 časa skinuće se kalup, komad će se istresti iz šasije i videti kako izgleda čaura. Ponekad se desi da komad nije dobro izliven, ali vrlo retko. U tom slučaju se iseče, pretapa se i iskoristi, da se ništa ne baci. Međutim, kada se ima iskustvo, nije problem da se sve odradi lako, efikasno i precizno. Ovo je umetnički posao. Dobar livac se ne postaje tako lako potreban je najmanje desetogodišnji rad, pa slobodno mogu reći da su mnogi od livaca istovremeno autori umetničkih dela ističe Simijonovićeva. Naša sagovornica još podseća koliko je samo radova nastalo tokom skoro tridesetogodišnjeg trajanja Umetničke kolonije Bakar u kojoj su borski modelari, kalupari i livci pomagali brojnim vajarima da svoje ideje pretoče u bronzane skulpture. Svi spomenici koji krase kružne tokove u Boru izliveni su upravo ovde. I ne samo oni, već i specijalni program suvenira, statueta rudara, krstova i crkvenih zvona različitih oblika i veličina. Mnogo toga delo je ruku i Dragana Pastronjevića, topioničara na livnoj peći. Kaže da je za 32 godine, koliko radi u fazonskoj livnici, istopljeno brdo materijala, u proseku, skoro 400 tona šarže godišnje. - Na početku je bilo teško visoka temperatura, velika buka, vibracije. Ali, vremenom čovek stekne rutinu i navikne na sve to. Sada mi to ne pada tako teško. Najopasniji deo posla je šaržiranje kada se materijal ubacuje u peć, dok je jedan od lakših kada se rastopljena legura presipa iz peći u lonac (jedna peć je od 500, a druge dve od po 800 kilograma) pošto mora da se vodi računa da rastopni lonac ne pukne. Ne merim temperaturu, posle 32 godine rada odokativno odredim i vidim kada je istopljeno. U početku sam grešio, ali sada nema promašaja. Proces je takav da sve mora da bude povezano poručuje Pastronjević.
