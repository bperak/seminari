Milinko Stefanović
Felix Naissus kao Phoenix Photographicus
Predgovor 5. izložbe fotografija, Niš 2001.
Kada se žiri, jedne uzorno organizovane fotografske izložbe, nađe pred odlukom da nagradi, najpre, najuspešnije autorske kolekcije, a pred njim je petnaest izvanrednih kolekcija, tada konačnu odluku treba prihvatiti, pre svega kao stav žirija. Nadam se i očekujem da će publika rado prihvatiti snažno i sigurno nametnut autorski izbor tema koje će ostati pečat ove izložbe: Pejzaž i poetizovani akt.
Uzalud će biti primedbe stručne kritike da je najveći broj ovih fotografija mogao biti aktuelan i pre dvadeset pet, ali i kroz dvadeset pet godina. Jer, nedostaje im ovovremenost, elementarna dokumentarnost kao osnovna bit svake fotografije nad kojom se očekuje da autor estetizuje i artikuliše sopstveni stav.
Uzaludne, jer su poruke autora jasne: Ovaj i ovakav život ima potrebu da se oplemeni vanvremenskim temama i poetizovanom lepotom.
Ako to mogu i umeju da fotografski zrelo učine mladi autori, kao na ovoj izložbi, to je više nego dovoljno za jedan upečatljiv doživljaj i svakako kulturni događaj.
Nešto slično nisam video ni kao član žirija, ni kao autor u nekoliko proteklih godina. U ovakvom tematskom i mladalačkom okruženju, sveže i snažno je delovala i trećenagrađena lajf-kolekcija D. Medenice, sa novim besprekorno urađenim izložbenim kopijama koje ukazuju na obavezujuće poštovanje i organizatora i publike od strane autora. I žiri je, skoro od početka do kraja dosledno poštovao ovakav gest kroz celu izložbu, sa svesnim stavom da su današnje izložbe, pa i ova, pre svega jedan mogući presek savremenog stvaralaštva, ali i sa elementarnim zanatskim zahtevom svake nove postavke: Staro ruho starih fotografija treba ostaviti u ličnoj arhivi da sačeka neku retrospektivu.
Izuzetno dostojna pažnja organizatora prema pristiglim radovima, jasni ciljevi koje žele postići ovom izložbom, nedvosmisleno artikulisano očekivanje da im žiri u tom pregnuću stručno i odgovorno pomogne, a potom dosledno i do kraja ničim narušena puna sloboda u izboru i odlučivanju daju mi pravo da prenesem jednoglasan stav žirija: Ovo žiriranje je za nas bio praznik u čast fotografije
Ako su (a, jesu) mladi organizatori do sada učili od drugih, sada su stasali da sa drugima stoje, najskromnije rečeno - ravnopravno, ali sa sigurnošću da su njihova iskustva dragocena i za druge. Siguran sam da je u svemu nemeriv uticaj i stalno prisustvo dva vrhunska profesionalca, umetnika, ali iznad svega nesebična učitelja u klubu Filmske omladine Niš: Miodraga Miladinovića i Ivana Radovića.
Spoj njihovog iskustva i žar mladalačkog pregalaštva, daju osnovu mojem saznanju naznačenom u naslovu: Nišlije su vaspostavile najlepše uzore stručno-organizacionog rada na zdravim osnovama sopstvenih stvaralačkih i organizacionih snaga, a sebi primerenim iskustvima drugih, da sa vedrinom možemo preporučiti novokomponovani novolatinski govor kao (ne) moćno sredstvo objašnjenja ove izložbe. Hvala im da su taj dar podarili pre svega svojim sugrađanima, ali i svim autorima iz Foto saveza Jugoslavije koji su tome doprineli.
02.10.2001. godine, u Nišu
Milinko B. Stefanović, MFFSJ, predsednik FSJ
