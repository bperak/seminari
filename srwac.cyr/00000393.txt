On je rekao da je ispunjavanje mnogobrojnih elemenata u reformskom programu, koje sadrži i Akcioni plan za ispunjenje preporuka Evropske komisije, i činjenica da je u toku dijalog sa Prištinom, čiji se konkretni rezultati očekuju tokom leta, treba da doprinesu pozitivnom mišljenju unutar EU.
Đelić je kazao da bi u budućnosti, u krajnjem ishodu, punopravno članstvo u EU iziskivalo rešenje za pitanje statusa Kosova, ali da to rešenje nikako ne može biti priznanje jednostrane nezavisnosti.
" Za dobijanje statusa kandidata i početak pregovora jedina stvar koja se očekuje su prvi konkretni rezultati dijaloga koji smo mi sami predložili i ništa više. Ne treba izmišljati nove uslove tamo gde ih nema ", kazao je potpredsednik Vlade Srbije.
" Činjenica da zemlja koja je imala najtvrđe stavove oko pune saradnje Srbije s Haškim tribunalom vidi da je sada ta saradnja potpuna jeste dobra vest za Srbiju i pokazuje da haški uslov, koji nije još u potpunosti ispunjen, jer nam je ostalo da nađemo i Gorana Hadžića, jeste ipak nešto što je u mnogo većoj meri iza nas ", kazao je Đelić.
On je podsetio da je do sada 17 zemalja članica EU ratifikovalo SSP, dve su ga ratifikovale, ali moraju još da pošalju dokaz za to Briselu, a što se tiče Francuske i Finske, samo je pitanje nedelja kada će i one to učiniti.
Nedavno je SSP sa Srbijom ratifikovala i Irska, a jedine dve zemlje u kojima to nije učinjeno su Rumunija i Litvanija. Što se tiče Rumunije, vlada je prosledila parlamentu SSP, ali on nije počeo da ga razmatra, kazao je Đelić, navodeći i da je i od premijera i ministra spoljnih poslova Litvanije zatražena podrška na tom putu.
Akcioni plan ostalo mnogo posla
Osvrnuvši se na Akcioni plan i preporuke navedene u njemu, Đelić je kazao da je mnogo toga urađeno od kraja marta, ali da je preostalo još dosta posla.
On je ukazao da neke stavke koje su predviđene Akcionim planom, poput borbe protiv korupcije, predstavljaju proces i da rad na njima neće prestati ni kada Srbija dobije status kandidata.
" Nema stavke koja je pojedinačna, a oko koje Srbija neće postići konkretan rezultat, ali sigurno je da će u mnogim drugim domenima po prirodi stvari to biti više procena postignutog napretka, nego ispunjenje nekog konkretnog uslova ", kazao je Đelić.
Restitucija po meri Srbije
On se osvrnuo na Zakon o javnoj svojini i Zakon o restituciji i podsetio da je u skoro svim zemljama postojala kombinacija povraćaja imovine u naturi i novcu i da se trenutno razmatraju modeli i mogućnosti povraćaja imovine u Srbiji.
" Činjenica da se donosi Zakon o javnoj svojini neće ugroziti sprovođenje Zakona o povraćaju imovine, jer će obezbediti da ona imovina na koju se polažu prava ne bude imovina sa kojom će raspolagati bilo koja lokalna samouprava ili bilo ko drugi, nego će se ta imovina rezervisati i obezbediće se njen povraćaj koliko je to moguće bivšim vlasnicima ", rekao je Đelić.
On nije precizirao koji model restitucije bi bio po meri Srbije, navodeći da se konsultacije nastavljaju i da će sve biti jasnije do početka javne rasprave koja se očekuje do kraja jula. Prljavi veš se ne pere van kuće
Đelić se osvrnuo i na sredstva koja Srbija dobija u pretpristupnoj fazi, podsećajući da je Evropska komisija predstavila predlog za budžet EU u periodu od 2014. do 2020. godine i da u tom predlogu iznos novca za proširenje nije smanjen, suprotno nekim očekivanjima.
On je, međutim, naveo da se na tom planu očekuje mukotrpan proces pregovaranja, budući da je Velika Britanija istakla da je takav predlog budžeta neprihvatljiv.
Prema njegovim rečima, značajno povećanje sredstava Srbija bi mogla da dobije sticanjem statusa kandidata. On je naveo primer Hrvatske koja je povećanje sredstava za 30 odsto dobila kada je postala kandidat, što bi za Srbiji značilo oko 70 miliona evra više.
Na pitanje da li će i na narednim izborima pitanje evrointegracija biti u centru pažnje građana i presudno za njihovo opredeljivanje, Đelić je odgovorio da će odnos stranaka prema EU biti važan, ali i ne jedini faktor prilikom opredeljivanja građana.
" Prljavi veš se nikada ne pere van kuće i nikada van naše zemlje, niti ja, niti bilo ko drugi, neće reći nešto ružno o političkim protivnicima ", rekao je Đelić.
Raspisite REFERENDUM o prikljucivanju Srbije u EU I NATO, pa da se vidi, sta i kako ciniti Bez Naroda se Odluka ne moze doneti i zbog toga, svaka vasa PRICA i slicnih, o ulasku Srbije u EU I NATO, izrazava najtezi oblik DRSKOSTI i zbog togo i drugih okolnosti ce takvi doci pred PRAVDU
