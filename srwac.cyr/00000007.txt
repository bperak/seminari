Beograd, 04.4.2013. Broj: 71 
MINISTARSTVO FINANSIJA I PRIVREDE - n / r Ministru Mlađanu Dinkiću - 
Poštovani Ministre, 
Predsedništvo Samostalnog sindikata metalaca Srbije, na svojoj sednici od 04. aprila 2013. godine, analiziralo je stanje i probleme u preduzećima metalske industrije Srbije. 
Tom prilikom konstatovali smo da i pored aktivnosti ovog Ministarstva, koja su značajno doprinele opstanku i razvoju preduzeća metalske industrije Srbije, postoje i određeni problemi i nepoznanice. 
Ti problemi i nepoznanice odnose se na sledeće: 
nedostatak obrtnog kapitala za redovnu proizvodnju. Naime, mnoga preduzeća, bilo privatizovana ili neprivatizovana, imaju tržište za svoje proizvode, ali tržište kapitala u Srbiji je preskupo i preti opasnom smanjenju proizvodnje, otpuštanju radnika i zatvaranju privrednih subjekata; 
posla za preduzeća metalske industrije Srbije ima i u Srbiji, samo ih ne dobijaju. Zašto? 
preduzeća u restrukturiranju taj status gube 30. juna 2014. godine. Ne znamo šta će se događati do tada. 
reindustrijalizaciju podržavamo, ali ne znamo plan, program i dinamiku sprovođenja. 
Postoje i druga pitanja koja želimo da otvorimo kao: 
- zdravstveno osiguranje nije rešeno, - ponovo otvaramo pitanje povezivanje radnog staža, - odgovor Države na problem blokada tekućih računa preduzeća zbog tužbi radnika i stava Suda u Strazburu. 
Na sednici Predsedništva SSMS zaključili smo da Vas, u cilju međusobnog informisanja, dogovora o zajedničkim aktivnostima i podeli odgovornosti, zamolimo za održavanje zajedničkog sastanka. Predlažemo Vam da sastanak održimo u prostorijama Ministarstva finansija i privrede, u terminu koji Vama odgovara, u narednih 10 - tak dana. Sa strane Samostalnog sindikata metalaca Srbije na sastanku sa Vama učestvovali bi članovi Predsedništva SSMS. 
U očekivanju Vašeg poziva, metalski pozdrav. 
Beograd, 23.4.2013. Broj: 71 / 1 
Sigurni smo da razumete potrebu Samostalnog sindikata metalaca Srbije da sa Vama razgovara vezano za stanje i perspektivu privrednih društava metalske industrije. 
Mi, takođe, razumemo da zbog Vaših obaveza ne stižete, uvek, da odgovorite na zahteve sindikata. 
Zbog toga smo, krajnje tolerantni i namera nam je da Vas ovim putem potsetimo da smo Vam dopis Samostalnog sindikata metalaca Srbije, sa molbom da napravimo zajednički sastanak, uputili 05. aprila 2013. godine. Ovaj dopis se negde zagubio, pa smo Vam isti ponovili mejlom 18. aprila 2013. godine. 
Pretpostavljamo da ste informisani o našem zahtevu, pa očekujemo da zajednički sastanak održimo najkasnije do kraja maja 2013. godine. 
Takoće, očekujemo da nas o terminu za sastanak obavestite blagovremeno, kako bi se za isti kvalitetno pripremili. 
Metalski pozdrav. 
Beograd, 13.5.2013. Broj: 71 / 2 
U ime Samostalnog sindikata metalaca Srbije prinuđeni smo da Vam se i po treći put obratimo sa molbom da, vezano za pitanja koja smo Vam u prvom pismu izneli, organizujemo zajednički sastanak. 
I ovaj put iznosimo da razumemo Vaše obaveze, ali da nikakav odgovor od Vas ne dobijamo već mesec dana, to ne razumemo. 
Još jednom Vas molimo da nam, do kraja ove sednice odgovorite da li prihvatate sastanak ili ne. 
Nakon ovog vremena obavestićemo naše organe o Vašem stavu. 
Metalski pozdrav. 
Beograd, 04.6.2013. Broj: 71 / 3 
Poštovani, 
Kao što znate, Samostalni sindikat metalaca Srbije Vam se obraćao tri puta i to: 
04.4, gde smo Vam se sa sednice Predsedništva SSMS obratili sa molbom za zajedničkim sastankom i gde smo naveli pitanja o kojima želimo da razgovaramo; 
23.4. smo Vas podsetili na prvi dopis i još jednom zamolili da se sastanak održi; 
zatim smo Vam se obratili i 13.5. sa još jednom molbom da probleme u metalskoj industriji shvatamo veoma ozbiljno i da je sastanak krajnje neophodan. 
Poštovani Ministre, Vi ste se oglušili o sve naše zahteve. Sada smo u dilemi da li uopšte želite da, o problemima preduzeća metalske industrije i radnika koji tamo rade želite da razgovarate sa nama. 
Mi vremena nemamo, situacija se komplikuje iz dana u dan. Mi iz Vašeg ministarstva ne vidimo rešenje ni za jedno pitanje navedeno u dopisu od 04. aprila 2013. godine. 
Iz tih razloga Samostalni sindikat metalaca Srbije će se obratiti Predsedniku Vlade RS i Prvom potpredsedniku Vlade RS. 
