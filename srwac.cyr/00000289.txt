Obeleženo 50. godina bube
Ažurirano pre 17 nedelja 11 časova
Folksvagenova " buba " jedan je od najobožavanijih automobila svih vremena, a ljubitelji iz svih krajeva Južne Amerike okupili su se proteklog vikenda u Maldonaldu u Urugvaju da na " Festivalu ' bube ' " obeleže 50. rođendan klasičnog modela iz 1962. godine.
Urugvaj nije slučajno izabran za domaćina ovog okupljanja: i šef te države Hose Muhika - poznat kao " najskromniji predsednik na svetu " - vozi " bubu " Učesnici festivala parkirali su svoje raznobojne ljubimce i formirali logo " Folksvagena " - VNj, a neki od učesnika prešli su hiljade kilometara da bi učestvovali na ovom događaju, dok su neki - poput američkog bračnog para iz Kalifornije - već godinama na putešestviji baš u svojoj " bubi ". " Startovali smo iz San Franciska, Kalifornija, i na putu smo već tri ipo godine. Vozili smo kroz Meksiko i centralnu Ameriku, a onda smo se ukrcali na brod, pošto se put završava u Panami, od Paname do Kartahene u Kolumbiji, a zatim do obale Pacifika sve do ' kraja sveta '... Sad se vraćamo na obalu Atlanstkog okeana ", priča za AFP Džejson Rem, koji putuje Amerikom sa suprugom Anđelom. Džejson obožava svoju " bubu " - automobil koji su dizajnirali i proizveli nacisti davne 1938. godine, pošto je Hitler želeo vozilo za " široke narodne mase ".
" Kad imate ' bubu ', imate porodicu gde god da krenete, zato što postoje klubovi i ljudi koji vole taj automobil - koji vas nikad neće izdati. Gde god se zaustavimo, uvek neko kaže: ' Hej, i ja sam imao ovaj automobil... Moji roditelji su ga vozili ' Svako ima svoju priču o ' bubi ' i zahvaljujući tome, možete da steknete prijatelje momentalno, bilo gde na svetu. " Nemački " Folksvagen " proizvodio je " bubu " od 1938. do 2003. godine i u tom periodu iz fabrike je izašao 21 milion popularnih automobila, što " bubu " čini pojedinačnim automobilom sa najdužom i najmasovnijom proizvodnjom ikad. Te 2003. godine proizvodnja je iznosila samo 30.000 automobila, u odnosu na rekordnu iz 1971. godine od 1,3 miliona. Osim Nemaca, " bubu " su po licenci proizvodili i u Irskoj, Tajlandu, Indoneziji, Južnoj Africi, Australiji i Nigeriji, kao i u Brazilu i Meksiku.
" Domaći " vlasnik " bube " Sebastijan Roha dodaje da je taj automobil pre svega " zabavan ": " ' Buba ' ima nešto posebno, ne znam šta - ali samo ' bube ' to imaju, nijedan drugi auto. " Iz Paragvaja, na festival su došla braća Hernan i Osvaldo Ruis Dijas. Putovali su dva dana i kažu da im to nije smetalo, jer je vožnja ' bube ' prava " strast ". " U Paragvaju, članovi smo nacionalnog kluba ljubitelja ' bube ' koji okuplja vozače ' bube ' i ' folcvagenovih ' kombija. Svi smo strastveni po pitanju ' bubinog ' motora i obožavamo sve modele. "
Poslednja " buba " proizvedena je u Meksiku i sa " trake " je izašla 30. jula 2003. Tom prilikom, marijači su za poslednju " bubu " svirali serenadu. Poslednja prozivedena " buba " nazvana je " El rej " (na španskom " kralj ") i danas se nalazi u Muzeju Folksvagena u Nemačkoj. Jedan od organizatora festivala u Urugvaju - gde se " buba " i danas masovno vozi, Markos Grolero ističe da je čuveni automobil " romantičan " i " nostalgičan ": " To je zato što je lako osvrnuti se na prošlost i setiti se rođaka, prijatelja, kolega koji su vozili ' bube '. Svi imamo sećanja na ' bube ', romantične priče ili porodična sećanja o trenucima koje smo proveli u ' bubi '. Taj osećaj, ta nostalgija znači da ćemo ih uvek imati u srcima i mislima. "
