Apelacioni sud u Novom Sadu u veću sudija Snežane Kecman, predsednika veća, Dragane Štrbac i Ljiljane Vlajković Smuk, članova veća, u pravnoj stvari tužilaca N. Ć. iz K., P. C. iz K., Đ.B. iz S., I. J. iz S. i J. J. iz S., koje zastupa D. K., advokat u N. S., protiv tužene ELEKTROVOJVODINE N. S. Elektrodistribucija Z. pogon K., Z., radi isplate, odlučujući o žalbi tužene protiv presude Osnovnog suda u N. S. posl. br. P1 - od 13.05.2010. godine, na sednici od 13.04.2011. godine, doneo je
Pobijanom presudom usvojen je tužbeni zahtev i tužena obavezana da tužiocima za period od 01.07.2006. do 31.12.2006. godine na ime neisplaćenog dela uvećane zarade po osnovu smenskog rada isplati iznose označene izrekom pobijane presude, sa zakonskom zateznom kamatom počev od 19.03.2010. godine do isplate, da na iste iznose tužiocima uplati pripadajuće doprinose za socijalno osiguranje, kao i da im naknadi troškove parničnog postupka u iznosu od 139.680,00 dinara, a sve u roku od 8 dana pod pretnjom izvršenja.
U činjeničnom stanju pobijane presude je utvrđeno da su tužioci u radnom odnosu kod tužene na poslovima obezbeđenja i da je njihovo radno vreme organizovano tako da dva dana rade po 12 časova (od 7 - 19), nakon toga imaju 2 dana odmora, zatim ponovo rade dva dana po 12 časova (od 19 - 7), a onda imaju dva dana slobodna. Tužioci su i u spornom periodu od jula do septembra 2006. godine radili na opisani način. Tužena je isplaćivala tužiocima uvećanu zaradu po osnovu rada u smenama, u visini od 2 % od osnovice, što je u njihovim isplatnim listama iskazano kao poseban osnov.
Prilikom određivanja koeficijenata za obračun zarade tužilaca, tužena nije uzela u obzir da tužioci rade u smenama, s obzirom da je ugovorima o radu koji su bili na snazi u spornom periodu, i to čl. 6, predviđeno da zaposleni imaju pravo na uvećanje zarade u slučajevima i u visini utvrđenoj kolektivnim ugovorom.
Iznose razlike zarade obračunate prema Zakonu o radu i one koja je isplaćena tužiocima (26 % - 2 %), kao i iznos zakonske zatezne kamate, prvostepeni sud je utvrdio na osnovu nalaza i mišljenja veštaka ekonomsko finansijske struke (strana 3 i 4 presude).
Tužioci u ovom postupku zahtevaju isplatu razlike uvećane zarade po osnovu rada u smenama (a ne i rada noću), zasnivajući svoj tužbeni zahtev na direktnoj primeni odredbe čl. 108. st. 1 tač. 2 Zakona o radu, u delu pripadajućeg procenta uvećanja zarade za rad u smenama (26 % od osnovice).
Naime, suprotno žalbenim navodima tužene pravilan je zaključak prvostepenog suda da su tužioci svoje poslove u spornom periodu obavljali prema utvrđenom rasporedu rada, u smenama, te da se nije radilo o preraspodeli radnog vremena.
Po pravilu, radno vreme se raspoređuje tako da u svakoj radnoj nedelji zaposleni radi puno radno vreme. Međutim, radno vreme može biti raspoređeno tako da zaposleni u jednom periodu rade duže, a u drugom periodu kraće od punog radnog vremena, ali tako da u čitavom periodu preraspodele ukupno vreme rada ne bude duže od punog radnog vremena. Tada je dakle reč o preraspodeli radnog vremena.
U konkretnom slučaju, tužioci su u spornom periodu radili u istom ritmu (na napred opisani način), iz čega proizlazi da je tužena rad tužilaca organizovala u smenama, i to u dve smene (kombinacija dnevne i noćne smene).
Dakle, poseban režim rada u kojem su tužioci radili kod tužene, a na čemu insistira tužena, ogledao se u kontinuiranom, odnosno neprekidnom radu cele godine, zbog čega se ne radi o preraspodeli radnog vremena.
Činjenica da je tužena tužiocima isplaćivala uvećanu zaradu po osnovu rada u smenama (2 %), takođe govori u prilog navedenom zaključku prvostepenog suda, koji u potpunosti prihvata i ovaj sud - da su tužioci radili u smenama, s obzirom da im je i sama tužena takav rad priznala, zbog čega se suprotni žalbeni navodi tužene nisu mogli prihvatiti kao osnovani.
Nadalje, prvostepeni sud izvodi i pravilan zaključak o tome da su rad noću i rad u smenama različite radno-pravne kategorije.
Stavom 2 istog člana propisano je da ako su se istovremeno stekli uslovi po više osnova utvrđenih u stavu 1 ovog člana, procenat uvećane zarade ne može biti niži od zbira procenata po svakom od osnova uvećanja.
Kako je utvrđeno da je tužena tužiocima osnovnu zaradu uvećavala za rad u smenama za 2 %, a da je veštak obračunala uvećanu zaradu za 26 % (na osnovicu na koju je i tuženi obračunavao uvećanje od 2 %), od koga je oduzela isplaćenih 2 %, neosnovani su i žalbeni navodi u kojima se ističe da je prvostepeni sud pogrešno utvrdio činjenicu da tužiocima pripada uvećanje na sve sate rada u datom mesecu, a ne samo za sate kada su radili. Ovo stoga što je tuženi i tokom postupka imao ovakve primedbe na nalaz veštaka, na koje se veštak izjasnila, a nakon izjašnjenja veštaka tuženi nije predložio dopunsko veštačenje, već je na ročištu od 13.05.2010. godine izjavio da ne predlaže dopunsko veštačenje.
Takođe, imajući u vidu da su rad noću i rad u smenama različite radno-pravne kategorije, prvostepeni sud, primenjujući pravilno odredbu čl. 108 st. 1 tač. 2 Zakona o radu, izvodi zaključak, koji prihvata i ovaj sud, da tužioci imaju pravo na uvećanje zarade po dva osnova, odnosno i za rad noću i za rad u smenama: za rad u smenama za najmanje 26 % osnovne zarade za pun mesečni fond časova, a pored toga, za rad noću najmanje 26 % za časove rada u periodu koji zakon smatra radom noću.
Kako je odredbom čl. 8 Zakona o radu predviđeno da opšti akt ne može da sadrži odredbe kojima se zaposlenom daju manja prava ili utvrđuju nepovoljniji uslovi rada od prava i uslova koji su utvrđeni zakonom, tužioci s pravom zahtevaju isplatu razlike zarade po osnovu uvećanja za smenski rad, direktnom primenom čl. odredbe čl. 108. st. 1 tač. 2 Zakona o radu.
