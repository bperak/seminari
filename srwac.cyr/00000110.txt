Požega 
Prućem pleteni salaši, za smeštaj i čuvanje kukuruza u klipu, i danas su prisutni u seoskim dvorištima, mada ih smenjuju salaši od rezane građe i ekserima zakucavanih letvica. Salaš Slobodana Drndarevića, rađen u konstrukciji od tesane građe i pokriven šindrom, lučno izvedenom sa uže strane, po načinu izrade i upotrebljenom materijalu predstavlja primer izvornog narodnog graditeljstva, izuzetno retko potpuno sačuvan u prvobitnom stanju. Njegovom izvornom izgledu doprinosi i način postavljanja na šest ukopanih kamenova, ponegde zvanih tumbasi, koji je bio uobičajen u prošlosti. Koš je u prilično lošem stanju. 
Nastala je verovatno u prvoj polovini ili sredinom 19. veka, kao dvodelna polubrvnara-polučatmara pokrivena šindrom. Relativno rano po nastanku, uz podužnu stranu dodat je trem sa malom sobom, dok je krov spušten, a šindra zamenjena ćeramidom. Tom prilikom je krovna konstrukcija izvedena na " popa ", koji iznad krova ima drveni " kišobran " radi zaštite od kiše i završava se kopljem. Krovna konstrukcija na " popa ", a posebno drveno koplje iznad krova, gotovo je zaboravljen detalj koji je u tradicionalnom građenju bio dosta čest i imao izvesnu simboličku ulogu. Kuća Drndarevića predstavlja redak primer narodnog graditeljstva koji svedoči da promena prvobitnog izgleda ne mora narušiti njenu vrednost. Ukoliko je izvedena u duhu narodnog graditeljstva u pojedinim slučajevima ona može doprineti njenom novom kvalitetu, kao što to ovaj primer pokazuje. Kuća je napuštena i naglo propada. 
Nastala kao prizemna dvodelna polubrvnara bez podruma. Po kazivanju sagrađena je u dugoj polovini 19 veka. " Kuća " je građena od tesanih talpi na ćert dok je soba građena u bondručnoj konstrukciji sa ispunom od cepke sa blatnim malterom spolja omalterisana krečnim malterom. Krov je četvoroslivan, nešto strmijeg nagiba sa naglašenom strehom, pokriven ćeramidom ispod koje je šindra. O prvobitnom krovnom pokrivaču od šindre svedoče zarezi na talpama. U " kući " je središnji deo tavanice od šašovca U " kući ", uz pregradni zid, je otvoreno ognjište popločeno ciglom. Prozor sa drvenim rešetkama svedoči o ranijem nastanku ove kuće. Unutrašnjost " kuće " je opremljena policom, naćvarom iznad koga je čiviluk. Iako nije u funkciji kuća je solidno očuvana. 
Podignuta je delom nad podrumom kao dvodelna polubrvnara-polučatmara pokrivena ćeramidom, kojom je zamenjen prvobitni pokrivač od šindre. To je svakako učinjeno kada je, po predanju, rasklopljena da bi sa Zlatibora bila preneta na današnje mesto. Zarezi na talpama ukazuju da je kuća prenošena, potvrđujući time predanje o njenom prvobitnom mestu nastanka. Kao takva ona ukazuje na proces spuštanja Zlatiboraca u Požešku kotlinu, izražen od 1882. godine. Način prelaska uglavnom je bio postepen i odvijao se kupovinom zemlje u požeškim selima i njenom sezonskom obradom, a potom i stalno naseljavanje odeljenog člana zadruge i njegovim prelaskom na zemljoradnju. Polubrvnara kraj istočnih vrata ima sačuvanu perdu drvenu ogradu - čija se uloga objašnjava zaštitom ukućana kao i ognjišta od vetra. Perda je gotovo iščezao detalj, kojim su se odlikovale starije kuće brvnare, danas poznat više po literaturi i retkim najstarijim crtežima enterijera seoske kuće. Prvobitni krov pokriven šindrom, kao i perda, ukazuju na starost ove kuće nastale, ako ne pre, svakako sredinom 19. veka. 
Ako i nije imala kazan za pečenje rakije, gotovo svaka kuća u Srbiji imala je rakiju, pa je skoro obavezan deo zadružnog domaćinstva bila zgrada za smeštaj kaca za kominu, burad sa pićem i, po mogućstvu, kazanom za pečenje rakije. Kačare spadaju među najveće prateće zgrade, prepoznatljive po velikim dvokrilnim vratima i, obično na naspramnoj strani, manjim za izbacivanje komine. U organizaciji seoskog kućišta kačari je bilo mesto što dalje od kuće, u donjem delu dvorišta i na kosini radi najlakšeg oslobađanja od džibre nakon pečenja. Kačara Slavka Maslara je građena kamenom, troslivnog krova sa vratima na zabatu okrenutom ka padini, kroz koja je unošena šljiva i sipana u kace čiji su otvori dopirali do ravni zabata. Kačara je van funkcije. 
U dvorištu pored kuće datovane u 1896. godinu, ne mnogo stariji od nje, nalazi se čardak. Čardak se pominje u predanju o prošnji Jokovića ćerke. U njemu su primani brojni prosioci prikazujući svoju vrednost, a jedino Gvozden Bošković iz Visoke pokazao umeće kojim se osvaja ruka gazdaške naslednice (vidi tekst o kući). Dimenzijama i građom predstavlja reprezentativni primer zgrada ove vrste. Sagrađen je kao spratna zgrada nad podrumom, sa tremom duž glavne strane, ispod kojeg je ulaz u podrum. Drveni čardak, oslonjen na bogato dekorisane stubove, upućuje na posebnost ove gradnje i ističe njenu privlačnost, zbog čega je i dobila naziv čardak, a ne konak što bi joj, po veličini, prostornoj strukturi i funkciji, pre odgovaralo. Građene pored kuća koje su bile skromnije, zgrade kao ova imaju posebnu namenu za smeštaj i prihvatanje gostiju, zbog čega se nazivaju gostinske kuće, ukazujući na gostoprimstvo kao zapaženu odliku srpskog naroda koju su naglašavali i brojni putopisci 19. veka. Čardake su imali najimućniji, pa su stoga one i najreprezentativnije gradnje i dokaz društvenog položaja njihovih vlasnika. 
Po klesanom natpisu ugrađenom kraj podrumskih vrata, " kuću ovu izradiše Gvozdenu Jokoviću majstori Petar i Vidosav i Neško Šmakići iz Drežnika 1896 " godine. Gvozden je od Boškovića, iz ariljskog sela Visoke, prizećen u bogatu kuću Jokovića od kojih je primio prezime. Ugledu Jokovića zasigurno je najviše doprineo predak Nedeljko, u pisanim izvorima pomenut kao učesnik Svetoandrejske skupštine, dok je gazda Gvozden ugled očuvao, pa i povećao. Predanje, poznato i van porodice, upućeno da patrijarhalnom svetu služi kao obrazac etičkog ponašanja, kaže da je Gvozden izabran za zeta tako što je za razliku od brojnih prosaca koji su isticali svoju marljivost seo na trem čardaka, zapalio lulu i od mlade zatražio da mu donese kafu. Po tome su Jokovići zaključili da ume da zapoveda i da će biti dobar domaćin. Pokazalo se da su bili u pravu, što je on i dokazao ne samo podizanjem kuće, već i uvećanjem imetka. Kuća se izdvaja dimenzijama i dominantnim strmim krovom sa samarom, ukazujući svojom fizičkom strukturom na imovinsku snagu domaćina koji ju je podigao i umeće majstora koji su je gradili. Dobro majstorsko znanje potvrđuje i dekorisan masivan stub u podrumu, sa kosnicima koji podupiru jastuk zbog raspona i težine koju nosi, kao što i natpis na kući svedoči o snazi domaćina koji ju je podigao. 
Predstavlja tipičnu gradnju zapadne Srbije za smeštaj i čuvanje zrnastog žita. Sagrađen je na ćert, sa ućertenim presecima koji dele prostor na četiri okna. Po načinu građenja spada u stariju varijantu ambara, što ukazuje na vreme njegovog nastanka, jer su mlađi građeni sa unizanim daskama u užljebljene stubove. Pokriven je troslivnim krovom ispuštenim nad zabatom, na kojem je ulaz sa malim vratima. Do njih se pelo merdevinama, preko stajališta ispred zabata. Manipulacija sa punjenjem i pražnjenjem ostvarivana je odozgo, preko središnje grede povrh preseka. Ambari zapadne Srbije odlikuju se građom u vidu sanduka sa presecima, troslivnim krovom ispuštenim iznad zabata i ulazom na zabatu, po čemu se razlikuju od ambara istočne Srbije koji su građeni sa direktnim ulazom, često tremom i četvoroslivnim krovom. Van funkcije je. 
Po predanju, zabeleženom sredinom 19. veka, predak Jović, po kojem su Jovićevići dobili prezime, doselio se sa braćom i roditeljima iz Erčega 1730. godine. Idući po tragu peradi (živine) koja mu je obilno doletala, Jović je ustanovio da je ona iz Loreta što ga je opredelilo da se tu naseli. Ovo predanje, čiji razlog iseljavanja nije junački već sirotinjski, može delovati banalno u odnosu na uobičajena, epska, po kojem je doseljeni predak ubio Turčina i to ne ma kakvog, već agu ili bega. Zanimljivo bi bilo podsetiti da su ti isti junački preci i njihovi potomci potom gradili kuće sa dvoja naspramnih vrata od kojih su jedna, po njihovom objašnjenju, služila za bežanje kad naiđu Turci. Ipak smisao prvog predanja je mnogo značajniji i dublji. On se odnosi na kosmogonijski mit o osnivanju Sveta, pronalaženjem Centra Sveta zoomorfnom hijerofanijom kao najčešćom tehnikom njegovog otkrića neophodnog u određivanju mesta za osnivanje naselja ili podizanje kuće. Sudeći po tome da se mesto naseljenja Jovića pokazalo dobro i napredno, izgleda da je njegov izbor obavljen po pravovaljanom postupku. To bi možda važilo i za samu kuću da nije napuštena. Ipak, čistim konstruktivnim sklopom, skladnom proporcijom, obradom materijala (tesane talpe, čatma od sitne cepke) i sačuvanim elementima enterijera (tavanica od šašovca u sobi, ugrađeni dolap i naćvar u kući), ona se izdvaja od drugih. 
