Tako je i opština Osečina na čelu sa domaćinom, predsednikom opštine, g. Nenadom Stevanović, visokoprečasnim sveštenstvom našeg podgorskog namesništva i bogoljubivim narodom svečano proslavila svog zaštitnika i molitvenika pred Prestolom Presvete Trojice Svetog vladiku Nikolaja. 
Liturgijskim sabranjem u Staroj crkvi, u Osečini, kojom je načalstvovao protojerej-stavrofor Mihailo Stanković započeta je proslava u slavu Vaskrslog Gospoda Hrista i svetog Vladike. Nakon Svete Liturgije osvećeno je slavsko žito i prerezan slavski kolač. 
Potom je svečana Litija prošla glavnim ulicama Osečine. Zatim su se svi uvaženi gosti i prijatelji opštine sabrali u parohijski dom gde su najboljim učenicima osnovnih i srednje škole dodeljene nagrade za najbolje literarne i likovne radove povodom konkursa na temu: " Žive reči utehe Svetog vladike Nikolaja ". Prisutne goste je lepom prazničnom besedom pozdravio namesnik podgorski prota Radenko Andrić; takođe, gostima se obratio i predsednik opštine Osečina. Zatim je usledila praznična gozba ljubavi u parohijskom domu. 
Moleći se Svetom vladiki Nikolaju, rečima Prepodobnog avve Justina, koji kaže: " Neka bi blagi Gospod probudio srpske duše za sve što je večno, za sve što je sveto. I neka bi Sveti Vladika Nikolaj umnožio svoje molitve u Nebeskoj Srbiji za nas mnogogrešne na zemlji. Neka preklinje sa Svetim Savom i svima srpskim svetiteljima Gospoda Hrista da Srbe umudri, da Srbe opameti, da Srbe privede veri... " i mi se danas molimo da nas Sveti Vladika čuje i zajedno sa Svetim Savom molitveno obrati Vaskrslom Gospodu - kome priliči slava u sve vekove. 
