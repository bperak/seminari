RAČUNOVODSTVENA PRAKSA &gt; OSTALA IZDANjA &gt; RAČUNOVODSTVO &gt; 
Izdanja 
U prodaji 
Praktična primena MSFI u Republici Srbiji 
Priručnik o praktičnoj primeni MSFI u Republici Srbiji zasnovan je na iskustvu u primeni MSFI u prethodnih skoro pet godina, koliko traje njihova neposredna primena u Republici Srbiji. Naime, Međunarodni standardi finansijskog izveštavanja u Republici Srbiji primenjuju se od 2004. godine. Njihova obavezna neposredna primena uređena je Zakonom o računovodstvu i reviziji. Kvalitet finansijskog izveštavanja od tada je neuporedivo bolji u odnosu na period pre početka primene MSFI. Sa ciljem dodatne afirmacije MSFI i poboljšanja kvaliteta finansijskog izveštavanja, priredili smo ovaj Priručnik. 
Priručnik je namenjen prvenstveno profesionalnim računovođama koji u računovodstvenom evidentiranju poslovnih promena neposredno primenjuju MSFI. U Republici Srbiji, MSFI primenjuju gotovo svi privredni subjekti (pravna lica i preduzetnici). Velika i srednja pravna lica primenjuju MSFI zbog toga što to predstavlja njihovu zakonsku obavezu, dok mala pravna lica i preduzetnici to čine zbog toga što nemaju adekvatnu alternativu. Naime, mala pravna lica i preduzetnici formalno imaju mogućnost izbora između neposredne primene MSFI i primene pravilnika kojim se uređuje način priznavanja i procenjivanja imovine, obaveza, prihoda i rashoda malih pravnih lica i preduzetnika. Međutim, s obzirom na to da je pravilnik praktično neprimenljiv bez neposredne primene MSFI, realnost je da u Republici Srbiji MSFI primenjuju praktično svi privredni subjekti (pravna lica i preduzetnici), nezavisno od njihove veličine. 
Na više od 1.100 stranica sadržana su detaljna objašnjenja primene svih pojedinačnih MSFI i MRS, uključujući Tumačenja, sa brojnim praktičnim primerima. U skladu sa nazivom priručnika, primena MSFI objašnjena je uvažavajući specifičnosti, odnosno ukupnu zakonsku regulativu Republike Srbije. Tekstovi nisu ograničeni samo na računovodstveno obuhvatanje poslovnih promena, već sadrže i sva potrebna objašnjenja u vezi sa poreskim i drugim aspektima. U priručniku je, kroz veliki broj praktičnih primera, objašnjena primena skoro svih zahteva Standarda, od onih jednostavnih do veoma složenih. 
Objavljivanje Priručnika u ovom trenutku posebno dobija na značaju, ako se ima u vidu da od 1. januara 2009. godine stupaju na snagu značajne izmene pojedinih standarda (npr. obavezna kapitalizacija troškova pozajmljivanja u skladu sa revidiranim MRS 23). Svi tekstovi su pisani u skladu sa najnovijim verzijama Standarda. 
Pored priručnika na preko 1.100 stranica, priredili smo i džepno izdanje: Praktična primena MSFI u Republici Srbiji - OSNOVNI PRINCIPI. Zbog praktičnog formata i pristupa koji je korišćen u objašnjenjima, ovo izdanje treba da približi MSFI čitaocu, kroz upoznavanje sa ciljem i delokrugom svakog pojedinačnog standarda, osnovnim pravilima na osnovu kojih se vrši priznavanje i vrednovanje nekog elementa finansijskog izveštaja (imovina, obaveze, kapital, prihodi i rashodi). 
