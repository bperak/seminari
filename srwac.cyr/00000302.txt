' Preukrašena božanskom slavom ' (Irmos kanona Uspenja), ona stoji i stajaće i na dan Strašnog Suda u budućem veku sa desne strane prestola njenog Sina, caruje sa Njim i ima slobodu prema Njemu kao Njegova Majka po telu i istorodna po duhu sa Njim, kao ona koja je volju Božju ispunila i druge naučila (Mt 5, 19). Ljubveobilna i milosrdna, ona ljubav prema Sinu i Bogu svome projavljuje u ljubavi prema rodu ljudskom, zastupajući ga pred Milostivim, i pohodi zemlju, pomažući ljudima.
Zastupnica roda hrišćanskog vidi svaku suzu, čuje svaki uzdah i molbu upućenu njoj, jer je i sama iskusila sve tegobe zemaljskog života. Njoj su naročito mili oni koji se trude u borbi sa strastima i koji revnuju za bogougodni život. No, i u svakodnevnim brigama ona je nezamenljiva pomoćnica: ' Svih paćenika radost, uvređenih zastupnica, gladnih hraniteljka, putnika uteha, brodolomnika pristanište, bolnima poseta, nemoćnih zaštita i zastupnica, oslonac starosti, Majka Boga Višnjega, ti jesi, Prečista ' (Stihira Odigitriji). ' Nada i zaštita i pribežište Hrišćanima ', u ' molitvama neumorna Bogorodica ' (Kondak Uspenja), ' koja spasava svet neprestanom molitvom svojom ' (Bogorodičan trećeg glasa), ' dan i noć se moli za nas i žezla carstva njenim se molitvama utvrđuju ' (obična Polunoćnica).
Nema uma i reči koji bi izrazili veličanstvenost one koja se rodila u grešnom rodu ljudskom i postala časnija od Heruvima i slavnija od Serafima. Gledajući neiskazane Božanske i Božanstvene tajne u Djevi - blagodat projavljenu i ispunjenu očigledno, radujem se i teško mi je da shvatim na koji je čudesan i neiskazan način izabrana čista, ona koja je jedina iznad svih stvorenja, vidljivih i pojmivih. Zato, želeći da je pohvalim, um se moj veoma užasava i reč mi zastaje; pa ipak se usuđujem da je veličam i kazujem da je ona ' obitalište nebesko ' (Ikos Vavedenja). ' Snebiva se svaki jezik kako da te dobro pohvali po zasluzi, i zbunjen je svaki um, pa i nadsvetski, kako da te opeva Bogorodice; ipak Blaga, pravu veru primi, jer znaš božanstvenu ljubav našu; tebe, zastupnicu Hrišćana, mi veličamo ' (Irmos deveti pesme Bogojavljanja).
Premda je Djeva Marija, koja se vascela predala Bogu, odbijala od sebe svaki, pa i najmanji nagoveštaj greha, ipak je ona jače od drugih osećala nemoć ljudske prirode i plameno priželjkivala dolazak Spasitelja. Ona je u smirenju sebe smatrala nedostojnom da bude makar i sluškinja Djeve koja će Ga roditi. Da je ništa ne bi odvlačilo od molitve i straženja nad sobom, Marije je Bogu dala zavet bezbračnosti, kako bi celog svog života ugađala samo Njemu. Kada je zbog uzrasta morala da napusti hram, ona bi zaručena starcu Josifu i preseli se u njegov dom u Nazaretu.
Marija primi anđelsku blagovest smireno i pokorno. ' I tada Reč (Logos), na način samo Njoj poznat, siđe i, kako je Sama izvolela, približi se Mariji i useli se u nju ' (Prepodobni Jefrem Sirijac, Pohvala Prečistoj Majci Božjoj). ' Kao što munja obasjava ono što je skriveno, tako i Hristos očišćuje ono što je skriveno u biću. On je očistio Djevu i potom se rodio, da bi pokazao da se tamo, gdje je Hristos, čistota projavljuje u svoj svojoj sili. Očistio ju je, pripremivši je Duhom Svetim, da bi potom utroba, postavši čista, začela Njega. Očistio je Djevu koja beše neporočna, zbog čega i posle porođaja ostade Djeva. Ne govorim da je Marija postala besmrtna, nego da je, osenjivana blagodaću, bila slobodna od grešnih želja ' (Prepodobni Jefrem Sirijac, Reč protiv jeretika, 41). ' Uselila se u nju svetlost, omila njen um, očistila pomisli njene, ocelomudrila brige njene, osvetila devstvenost njenu ' (Prepodobni Jefrem Sirijac, Marija i Eva). ' Čistu po ljudskim shvatanjima učinio je blagodatno-čistom ' (Episkop Ignjatije Brjančaninov, Učenje Pravoslavne Crkve o Majci Božjoj).
Marija nikome nije kazala za javljanje Anđela, ali je Anđeo sam objavio Josifu vest o čudesnom začeću Marijinom od Duha Svetoga (Mt 1,18 - 25), a po rođenju Hristovom je sa mnoštvom Nebeskih Sila blagovestio i pastirima. A oni, kada dođoše da se poklone Novorođenome, rekoše šta su čuli za Njega. Kao što je ranije ćutke podnosila podozrenje, tako je Marija i sada ćutke slušala i ' slagala u srcu svome ' reči o uzvišenosti njenog Sina (Lk 2, 8 - 19). Čula je Ona posle četrdeset dana i hvalebnu molitvu Simeona Bogoprimca, i predskazanje o tome da će joj mač probosti dušu. Kasnije je videla kako Isus napreduje u premudrosti i čula Ga kako kao dvanaestogodišnjak poučava u hramu i sve je to ' čuvala u srcu svome ' (Lk. 2,21 - 51) ' ' (SVETI JOVAN ŠANGAJSKI).
' ' Kada naša vera u Hrista ne bi znala o Njegovoj Majci ništa drugo osim toga da je Ona postojala i da su je zvali Marija, samo to najjednostavnije saznanje bi bilo već sasvim dovoljno da u Njoj prepoznamo, da u Njenom liku sagledamo, da u našoj veri i našem srcu otkrijemo sve ono što je Crkva Hristova - za protekle dve hiljade godina - prepoznala, otkrila i sagledala u liku Majke Božije. Govore nam da u Bibliji ništa nije rečeno ni o rođenju, ni o smrti Djeve Marije. No, mi znamo da je Ona postojala i živela, a to znači da je morala da se rodi i, stoga, i da umre.
Zar je, onda, bilo moguće da ljubav prema Hristu i vera u Njega ostane ravnodušna prema onome što je započelo u svetu onoga trenutka kada se u njemu rodila Ona kojoj je bio suđeno da postane Njegova Majka?
I zar je bilo moguće da oni koji veruju u apsolutnu i božansku novinu Isusa Hri-sta i svega što je On izvršio u ovom svetu, svoj umni i duhovni pogled ne usredsrede i na Onu Koja Mu je dala ljudski život?
Drugim rečima, svekoliko poštovanje Majke Božije, sva naša ljubav prema Njoj i sve naše znanje o Njoj proizlaze upravo iz ljubavi prema Hristu i znanja koje daruje isključivo ta ljubav.
I zaista pred nama stoji svagda samo jedna jedina mogućnost, samo jedan jedini iz-bor: priđite, okusite i sami odlučite o čemu se tu radi - da li o nekakvoj mitologiji i izmišljotini ili, pak, o istini, životu i lepoti koji nam sami sebe dokazuju svojom životnošću, dubinom i neuporedivošću ' ' (ALEKSANDAR ŠMEMAN).
Evo dana kada Bog blagovesti spasenje rodu ljudskome, Adamovski grešnome, rodu izgubljenome spasenje svemu svetu, svoj tvorevini Božijoj, vidljivoj i nevidljivoj. U jeziku našem Blagovest je prevod grčke reči ' Jevanđelje '. ' Evo šta je Jevanđelje ', kaže Sveti Grigorije Palama, monah Svetogorski i Arhiepiskop Solunski, a ponavlja sa tim rečima sve prethodne Svete Oce, sve Apostole, celokupno Jevanđelje Hristovo: ' Jevanđelje Božije jeste dolazak Sina Božijega i ovaploćenje i očovečenje Njegovo, i davanje, onima koji Mu veruju, večnog i beskonačnog života '.
Na današnji Praznik, braćo i sestre, i draga deco, zbiva se najvažniji događaj u istoriji sveta, možemoreći važniji od stvaranja sveta, od onog prvog stvaranja.
Danas je drugo i konačno, eshatološko, večno stvaranje Božije. Danas Bog postaje Čovek. Danas Tvorac postaje Svoje Stvorenje, da bi Svoje stvorenje čoveka, učinio Bogom, Sinom Božijim, bratom Svojim, sinom Nebeskoga Oca, u Duhu Svetome, Životvornome Utešitelju. Zato je izabrana najčistija, najčednija, najbolja od svih nas Presveta Djeva Marija. Bogu posvećena od utrobe majke Svoje, život provela u Hramu služeći Bogu, i udostojila se, kao krin usred trnja, kao najlepši cvet u kalu ove zemlje, koja je dolina plača, da čuje danas radosne vesti: ' Raduj se, Blagodatna Gospod je s Tobom ' Raduj se, Oblagodaćena Raduj se, Obradovana Raduj se, Presrećna i Blagoslovena, jer, evo, Gospod je s Tobom, i onda s rodom ljudskim. I na početku je Gospod bio s nama, ali u rastojanju, jer Adam je šetao u Raju i Adam je sa Njim razgovarao, ali još nije bio Gospod sjedinjen s nama u jedno. Trebalo je da čovek raste i uzrasta, da se tako usavršavajući se sjedini s Bogom, a on je okrenuo putem đavoljeg saveta.
Đavo je ponudio čoveku tobože oboženje: ' Bićeš Bog ako pojedeš taj plod od tog drveta '. Lažno obećanje, jer nema toga ploda kojim se može postati Bog. I što je još značajnije: nema toga načina da se nešto uzme, odvoji, otme od Boga, pa da onda tako postaneš Bog. To je prva magija, taj đavolov prvi pokušaj magijskog spasenja čoveka, - to je đavo predložio. ' Laža i otac laži ' (Jn 8, 44) lažno je oboženje predložio, kažu Svetitelji. Ali, je to čoveka zagolicalo.
A zašto ga je zagolicalo, zašto je, naivan i još neiskusan, poveo se za tim predlogom? Zato što je čovek i stvoren da postane jednak Bogu, ali jednak u ljubavi, u saradnji, u zagrljaju večne ljubavi i radosti, večne blagodati sa Bogom, a ne u otmici. Nije Bog zavidio čoveku što će postati ravan Njemu; za to ga je i stvorio. Nego je đavo zavidljivac došao kao šaptač, opadač, klevetnik (dijavolos na grčkom i znači: klevetnik) i počeo da mu predstavlja Boga kao zavidljivoga, sujetnoga. Kao što su mnogi ovoga sveta, i vladari i mnogi drugi, koji su se nametali za spasitelja, bili lažni spasitelji ovoga sveta i čoveka. Ali, to je čoveka zagolicalo, jer ga je taknulo u ono za šta je bio stvoren. Lažni put je, međutim, čovek izabrao, a greh i zlo jeste samo obmana i prevara lažni put.
U svakom grehu, u svakoj laži ima neka mala crta ili delić istine ili dobra, ali je to zloupotrebljeno i upotrebljeno na zlo. Jer, nema apsolutnoga zla, nema apsolutnoga greha. Sve je dobro štoje Bog stvorio, ali čovek to dobro zloupotrebljava, a još pre njega đavo; kao neka bolest, kao rak koji upotrebljava organski rast ćelija pa ih okreće protiv samih ćelija, ili neke druge bolesti. Takvo je zlo i greh. Đavo je naveo čoveka i on izgubi to od Boga obećano, i u njega založeno večno spasenje, večno oboženje, večno usinovljenjeBogu, bogosinovstvo i bogoizjednačenje u ljubavi.
I dolazi, posle niz vekovai milenijuma, Sin Božiji na današnji dan Danas Gavril blagovesnik blagovesti Presvetoj Bogorodici tu radost: da je Sin Božiji odlučio da postane Sin Čovečiji, Bog da postane čovek, da bi čoveka učinio Bogom i sinom Božijim. I trepti Gavril, Arhanđeo Prvovrhovni kraj Prestola Božijega, kako da prinese tu vest Svetoj Djevi Mariji. Trepti i Presveta Bogomajka, Devojka čedna, koja se zavetovala Bogu u trajnom devičanstvu, i Bog je ispoštovao Njen zavet, pa je ostala Večna Djeva. Ali, i Ona se čudi: ' Kako će to biti da ja rodim Sina Božijega, Spasitelja? ' ' Duh Sveti doći će na tebe, i sila Višnjega oseniće te ', veli Njoj Arhanđeo. I Ona onda, Čista, čestita duša, odmah izgovara: ' Evo sluškinje Gospodnje neka mi bude po reči tvojoj '
To je današnji Praznik, i to je događaj Blagovesti. I to je proslava ovoga Hrama, i Slava vas i svih nas, braćo i sestre i draga deco. Zato što Sin Božiji postade Čovek, postade Bogočovek. Kako veli naš divni pesnik Aleksa Šantić u onoj poznatoj pesmi: ' Mi znamo sudbu... Mi put svoj znamo put Bogočoveka '.
Naša je vera u Bogočoveka, naša je vera u Svetu Trojicu, i zato se krstimo sa tri prsta, i blagosiljamo sa tri sveće. To je znak Svete Trojice, vidljivi, svetlosni, živi znak, i njime blagosilja svaki Episkop svoj narod, a njime i svaki hrišćanin blagosilja sebe sa tri prsta. Ali jedan od Svete Trojice, Sin Božiji, postao je Čovek i ostao Bog, i On je večni Bogočovek, i to su ove dve sveće koje prikazuju da je On istovremeno i Bog i Čovek; i to su ova dva prsta koja sastavljena držimo zajedno. Ovom rukom, kojom se blagosiljamo u ime Oca i Sina i Svetoga Duha, mi pokazujemo veru našu, i evo sveće to je čime vas Vladika blagosilja.
Sin Božiji postade danas Sin Djevin. I zato Gavril blagovesti, a i mi sa njim: ' Raduj se, Blagodatna Raduj se, Oblagodaćena Raduj se, Obradovana Gospod je s Tobom ' I preko Tebe sa nama, u svetu i istoriji, i tako u Njemu svet ima spasenje, jer ima Spasitelja. To je vera naša, to je put naš, to je budućnost naša. Zato smo, ponavljam, i pored svih nevolja i zala, naročito ovih poslednjih godina, radosni i nadonosni, puni nade, jer je Gospod sa nama, i Majka Božija je sa nama.
Neka bi ovaj Praznik Blagovesti bio blagovest = blaga i radosna vest spasenja celome svetu, blagovest siročićima i sirotima, i siročadima, i ranjenima, i ucveljenima, i onepravdovanima, i prognanima, i izbeglima, i svima koji su žedni i gladni pravde Božije i Carstva Božijega, kako veli Gospod. A svako ljudsko biće, braćo i sestre, žedno je pravde Božije i Carstva Božijega, ali može da usmeri svoju žeđ na drugu stranu. Slobodan je čovek da tu žeđ pokuša da utoli na nekim drugim izvorima, da je zagasi sa nekim drugim sredstvima: neko znanjem, neko bogatstvom, neko otmicom, neko zločinjenjem. A da se nikad ne ugasi ta žeđ, dokaz je onaj desni razbojnik kraj Golgotskog krsta Hristova, koji je bio razbojnik, ali, kadje video Gospoda kako strada, prepoznao je u Njemu Pravednika i Spasitelja i nije dao onome razbojniku sa leve strane, koji je ostao nepokajan, da ruži Gospoda, nego se Gospodu obratio molitvom: Pomeni me, Gospode u Carstvu Tvome I onoga časa je bio u Raju: ' Zaista ti kažem, danas ćeš biti sa Mnom u raju '.
Bog je zato došao u svet da nas spase; i nema toga greha, ili toga pakla, od koga nas Bog ne može spasiti. Samo da pomognemo sebi, i nemojmo očekivati od drugih; kao što i dete ako ne jede, ako se ne kreće, ako ne uči, ako ne pliva, ako se ne moli, neće moći niko drugi da to umesto njega radi (EPISKOP ATANASIJE JEVTIĆ).
Posle Gospoda Isusa Hrista najznačajnije biće u ovom svetu je Presveta Bogorodica, upravo zbog toga što je rodila Spasitelja sveta. Ovaj praznik koga slavimo danas, Blagovesti ili Začeće Gospoda našeg Isusa Hrista, uzdiže Presvetu Bogorodicu mimo svih stvorenih ljudi, jer je upravo ona, svojim podvigom i predavanjem svoje volje Božijoj, sudelovala u ime roda ljudskog u spasenju sveta.
Kada je stvorio svet Gospod je imao nameru da taj svet bude kroz jednog čoveka sjedinjen sa Bogom ličnim prinošenjem i sjedinjenjem od strane čoveka. Međutim, prvi čovek Adam nije hteo da prati Božiji plan o svetu. U tome i jeste tragedija što je svet ostao smrtnim, dakle onakvim kakav je stvoren, izgubivši kod prvog čoveka Adama mogućnost da postane besmrtan. No, ono što prvi čovek Adam nije učinio, učinila je Presveta Bogorodica. Kada je došao Arhanđeo Gavrilo da joj prenese volju Božiju, odnosno vest Velikog saveta, kako se kaže u Svetom Pismu, ona je na tu blagu vest za sve nas odgovorila: ' Evo sluškinje Gospodnje. Neka mi bude po reči tvojoj ' (Lk 1, 38), dakle, upravo suprotno od onoga što je Adam uradio kada mu je Bog zapovedio da ne jede od drveta poznanja dobra i zla. Umesto da kaže: ' Evo sluge Gospodnjeg, neka mi bude po reči tvojoj ', Adam je to prekršio i činio po volji svojoj.
Dakle, Bog je zamislio da se kroz čoveka svet spase i da dođe u zajednicu s Njim. Drugačije zapravo i nije moglo biti, jer je čovek jedini mogao da bude posrednik između sveta i Boga, s obzirom da je nosilac toga sveta po svome stvorenju time što je sam stvoren od stvorene prirode, te je nosi u ličnosti svojoj najprisnije sjedinjen sa njom.
To, dakle, nije mogao da učini niko drugi, nikakvo drugo stvoreno biće, pa čak ni anđeli, jer oni nemaju stvorenu prirodu u sebi, već samo čovek. Upravo je stoga naša zahvalnost Bogorodici velika, jer je ona, u stvari, kao čovek prinela prirodu svoju i našu, dala da se ona sjedini sa Gospodom Hristom u ličnosti drugog lica Svete Trojice, i da se u tome zbude i spasenje tj. večni život za čitavu tvorevinu. I Gospod Hristos je sada taj novi Adam, Hristos - i Bog i čovek, u kome je sva tvorevina našla spasenje. Mimo Njega ne možemo ni mi niti bilo ko od stvorenih bića imati život večni, jer je život večni, draga braćo i sestre, plod sjedinjenja sa Bogom. A to se zbilo samo ovde u Hristu zato jer je On potpuni Bog i potpuni čovek. U Njegovoj ličnosti sjedinjena je tvarna i netvarna priroda. Zato nema nijednog bića na nebesima i pod njima, na zemlji, kroz koje bi mogli da se spasemo osim preko Gospoda Hrista.
Tako se mi zapravo spašavamo učestvujući u zajednici sa Hristom, učestvujući u Telu Hristovom. To činimo uvek kada sudelujemo u Svetoj Liturgiji, zato jer je Gospod Hristos, posle Svog vaznesenja na nebo, ostao prisutan ovde među nama upravo kroz episkopsku službu kroz koju se projavljuje u Svetoj Liturgiji. Svetu Liturgiju zato ne služi čovek, nego sam Gospod Hristos. Vazda je stoga u našoj pravoslavnoj tradiciji Sveta Liturgija bila sinonim i za Crkvu i za Carstvo Nebesko i za spasenje, jer nigde na drugom mestu ne možemo sresti Gospoda osim ovde i ne možemo nigde doći s Njim u ličnu zajednicu osim ovde na Svetoj Liturgiji. Zato je, draga braćo i sestre, toliko važno da učestvujemo na Svetoj Liturgiji i da budemo uvek prisutni ovde sa Gospodom. To naše prisustvo je, u stvari, predokus onoga što će doći, onoga što nam je Gospod obećao da će se zbiti onda kada ne bude više bio prisutan u ikoni kroz služitelja episkopa, nego kada sam bude došao u drugom svom dolasku i kada Ga budemo videli licem k licu. Tada će se zapravo desiti i vaskrsenje svih i oboženje čitave tvorevine, dakle, svih onih koji su imali zajednicu sa Njim. A sve dotle kroz Svetu Liturgiju učestvujemo u tom budućem veku (EPISKOP IGNATIJE MIDIĆ).
ARHIMANDRIT JUSTIN POPOVIĆ
BESEDA NA BLAGOVESTI
Evo dva praznika, Blagovesti i Cveti, koji nam objašnjavaju ko smo i šta smo i koji objašnjavaju šta smo, šta je čovek, ko je čovek, radi čega je čovek na ovome svetu. Gospod je došao u ovaj svet, radi čega? Ne radi sitnica, nego je došao radi toga da smrt pretvori u san, da smrt pretvori u san. Shvatite to dobro. I današnji (godine 1974. godine Blagovesti i Cveti proslavljali su se istog dana) praznik Cveti kaže nam da je Gospod zaista pretvorio smrt u san, u san iz koga On budi svakoga čoveka kao iza sna. Šta je to? Kakva je to sila došla u ovaj svet? Došao je sam Bog. To je jedini odgovor. Jer čuste danas iz Svetog Jevanđelja gde se veli da je i Lazar, koga On vaskrse iz mrtvih, beše za trpezom i narod se skupio da vidi njega, koga je Gospod vaskrso iz mrtvih kao iza sna. I javili da je Lazar bolestan, i da je već umro. Spasitelj veli učenicima Svojim: Prijatelj naš Lazar zaspa. A ocima reče: Ne bojite li se da ga probudim. A oci se pitahu u čudu: Ako je zasp ' o, probudiće se. Svaki čovek kad zaspi u san, razbudi iz sna. Tada im Gospod reče: Ne, Lazar, prijatelj naš, umre. Šta od toga čekate?
Ljudi, pred smrću nemoćni kao komarci, kao stenice. Čime se hvalite, vi ljudi? Imanjem, naukom, filozofijom, kulturom? Sve je to đubre Ti i ja, robovi smrti. Svaki čovek, rob, strašan rob smrti. Može li se sa radošću biti čovek u ovome svetu? Ne. Čovek koji ozbiljno shvati sebe, kada ozbiljno pogleda u smrt kao poslednju stanicu svoga života, njemu nema radosti u ovome svetu. Nema njemu uživanja u oveme svetu Sva su uživanja laž, ako je smrt poslednja stanica i tvoja i moja u ovome svetu.
I gle, Spasitelj je zaista došao i sestre Lazareve predupredio, koje vele: Već smrdi Gospode. Nemoj da ideš na njegov grob. A Spasitelj reče: Ne rekoh li vam, ako verujete, sve je moguće onome koji veruje. Ja sam vaskrsenje i život. Koji veruje u Mene ako i umre, živeće. I dođoše na grob. Sestra tužna ponavlja: Gospode, već smrdi. Zašto tražiš da se otvori grobnica? Ipak, naređenje bi izvršeno, grob se otvori i Spasitelj uzviknu: Lazare, izađi napolje I izađe mrtvac obavijen platnom po telu. I taj Lazar koji je četiri dana bio u grobu, četiri dana bio na onome svetu, vraća se ponovo u svoje telo. Radi čega? Da pokaže, zaista, po sili i moći Gospoda Hrista da je smrt san za Gospoda. I On je došao da muku smrti, užas smrti ukloni od nas ljudi i spase nas od smrti. To, tu pobedu, niko nije mogao dati nama ljudima. Niko ne bi mogao dati ni danas. O, koliko je danas spasitelja sveta Širom svih kontinenata Ko sve ne proglašava sebe za spasioca sveta Ko sve ne obećava raj na zemlji, a stvorili su pakao. To piše u Svetom Jevanđelju kako neprijatelji Gospoda Hrista hoće, ne samo Njega da ubiju, nego i Lazara, koji je svedok vaskrsenja. Narod vide, čudi se i govori: Gle, mi smo svedoci. Juče on izađe iz groba i vaskrse čovek Šta je to? Hoće i Lazara da ubiju. Svedoke da ubiju A to se ne bi dešavalo u Crkvi Hristovoj Evo 2000 godina neprijatelji krsta, neprijatelji Hrista Gospoda, trude se da sve Njegove svedoke uklone iz sveta. Sve Lazare, da ne svedoče Ali, gde će ukloniti svedočanstvo Svetog Vasilija Ostroškog, Svetog Prohora Pčinjskog, Svetog Stefana Dečanskog, Nauma Ohridskog? Gle, neprekidno, tamo se dešavaju Jevanđeljska čuda, svedočanstva o sili vaskrsloga Gospoda Hrista, o sili koja smrt pretvara u san, koja bolest pretvara u zdravlje.
Da, Gospod je vaskrsenjem svojim otvorio put svima nama ljudima u vaskrsenje iz smrti, u pobedu nad smrću. Zato danas i pevamo slavni i preslavni Tropar Opšte vaskrsenje, to jest da je Gospod pre Svoga stradanja pokazao da će svi ljudi vaskrsnuti iz mrtvih, a onda kada On bude vaskrsao i osigurao vaskrsenje svakom ljudskom biću. Da, to i jeste jedna sila koja privlači Gospodu Hristu. Šta On nudi tebi i meni? Večni Život, Večnu Istinu, Večnu Pravdu, Večnu Ljubav. To što niko ne može nuditi. To nudi Crkva kroz vekove. I zato je ona neuništiva Ne što je nekad patriotski brani ili toliki sveštenici, nego zato što je Crkva Hristova sam Gospod Hristos, što Njega, Besmrtnog istinitog Boga niko ne može ubiti, niko ne može raniti, a nas, svedoke Njegove, neka šalju stotine smrti Sve je to za nas san, san, san iz koga Gospod budi kad hoće. Zato mi u smrt idemo kao u pobedu. Sveti Grigorije Niski veli: Ti naši neprijatelji, čime nam prete? Smrću? No znajte, naša je pobeda smrt Gospoda Hrista. Kada umiremo, mi pobeđujemo. Umiremo za Njega, mi pobeđujemo sve vas i ne bojimo se Pred nama je otvoreno Carstvo Nebesko, pred nama je otvoren Večni Život, Večna Istina, Večna Pravda. Šta će mi učiniti ljudi?
Da, današnja Blagovest se zaista ostvaruje. Bog je postao čovek da čoveka ispuni Bogom i svim onim što je Božansko, tako se veli u jednoj divnoj crkvenoj pesmi. Bog postade čovek da bi čovek postao Bog. To jest, Gospod je došao u ovaj svet kao istiniti Bog i živeo na ovome svetu 33 i po godine da nam pokaže kakav treba da je život čoveka u ovome svetu. Jer On je, ne zaboravimo, jedini savršeni i bezgrešni čovek. Kakav je Njegov život, eto takav treba da bude život svakoga Hrišćanina, svakog sledbenika Njegovog, to jest da se trudimo i naučimo da idemo Njegovim stopama i da živimo Njegovim životom.
Da, današnja Blagovest, i rečenje Svetog Arhangela Gavrila Presvetoj Bogomajci da će roditi sina, od Duha Svetoga začeti Ga i da će On spasti ljude od greha. Ljude od greha. To znači, od smrti. Jer, ko je uveo smrt u ovaj svet? Greh? Greh? Čovek, nažalost ima tu sramnu ulogu u ovome životu da je uveo u ovaj svet i greh i smrt i đavola. Nisu to ni tigrovi, ni lisice uradili. To je čovek uradio.
I zato je čovek stidno stvorenje pred svima životinjama i pticama, i pred svima pticama. Da se stidi čovek i da moli oproštaj od svake ptice što je on uveo smrt u ovaj svet, smrt uveo i u ptice i u životinje i u bilje
Svet ovaj umire Dokle? Do vaskrsenja mrtvih. Kada Gospod bude sudio svetu i mesto stare zemlje dao novu zemlju, gde će sve biti besmrtno na njoj. To mi ne možemo niti umemo da zamislimo, ali to je Blagovest Gospoda Hrista.
Mi Hrišćani, mi smatramo ne samo smrt za san, nego i greh smatramo za san. Nema greha, ni najstrašnijeg, ni najužasnijeg koji Hrišćanin verom u Gospoda Hrista ne može da iseli iz sebe, da oslobodi sebe od njega. Isto tako, Gospod svemoćni dao nam je Sobom i u Crkvi Svojoj još to da je i đavo postao san, tako probojna, ništavna ličnost Postao je san Tako da mi silom Gospoda Hrista pobeđujemo đavola na svima položajima. I mi se Gospodom Hristom naoružavamo, kako reče Sveti Apostol Pavle, U sveoružje Božije, sveoružje Božije, i pobeđujemo đavola na svima bojištima.
A to naše oružje, šta je? Vera u Gospoda Hrista koji se ovaplotio i Bog postao čovek, živeo na zemlji, Svojim vaskrsenjem, svojim stradanjem, Svojim preobraženjem, Svojim vaznesenjem spasao ljude od greha, smrti i đavola. To jest, predložio spasenje. Nikome Spasitelj ne nameće spasenje, nikoga ne primorava da ide za Njim. Ako ko hoće da ide za mnom, neka ide, veli Spasitelj. Tako, mi Hrišćani imamo u sebi, oko sebe, u Crkvi Božijoj bezbroj svedoka koji jasno i neprekidno i neućutno svedoče da je Gospod Hristos osnovavši Crkvu, dao nam Svete Tajne, Svete Vrline, preobrazio greh u san, smrt u san, đavola u san, i da mi Njime pobeđujemo sebe do sada i da nekada strašne sile koje su pobeđivale sav svet.
Kako današnje dve Blagovesti, Blagovesti, Sveti praznik Blagovesti i Blagovest Sveti, kazuju nam svu tajnu našeg ljudskog života, i sav cilj našeg života. Radi čega smo, radi čega treba da živimo? Radi Večnoga Života, radi pobede nad smrću, da osiguramo sebi Večni Život. Čime? Živeći po Večnoj Istini Hristovoj Jevanđelja. Čime još? Ljubavlju Jevanđelskom. Čime još? Milosrđem, smirenošću, krotkošću, svima Svetim vrlinama. Svaka Sveta vrlina je oružje Božije koje se daje i tebi i meni da pobedimo ono što je najstrašnije, ono što nam oduzima Život Večni, što nam oduzima Istinu večnu i Pravdu Večnu.
Zato se mi Hrišćani do poslednjeg daha svog borimo za duše svoje. Mi Hrišćani smatramo i verujemo rečima Spasitelja koji je rekao: Kakva je korist čoveku ako sav svet pridobije a duši svojoj naudi? Kakva je korist što Evropa, Amerika i svi kontinenti jure da osvoje svet, vasionu, mesec, Mars? A znate braćo, ono što mi nazivamo nebeski svet, kako bar ti naučnici tvrde, tamo ima oko 200 milijardi svakakvih sistema sunčanih. Kakva je korist čoveku ako sav svet pridobije a duši svojoj naudi, duši svojoj naškodi? Da, mi možemo da osvojimo, od koga osvajate mesec? Od koga osvajate zvezde? Od Gospoda, koji ih je rasejao kao cveće po nebeskim prostranstvima. Kako je bedan evropski čovek kada juriša na nebo kao na neprijatelja.
Ali, mi Hrišćani celim životom svojim nosimo Blagovest Hristovu kroz ovaj svet. Blagovest da je Bog postao čovek I ostao u našem svetu, ostao u Crkvi svojoj i daje nam sva sredstva da pobedimo sve što je protiv čoveka, sve što je protiv nas, a to je greh, smrt i đavo. Silu pobede nad tim daje nam vaskrsli Gospod Hristos. Svi ka vaskrsenju hitamo i njime se hvalimo. Zato mi, kada i hiljade smrti jurišaju na nas, ponavljamo za Apostolom Pavlom, njegov savet, njegovu poruku Hrišćanima: Branite se u Gospodu, i opet velim, branite se. Ko je više prihvatio Crkvu od Apostola Pavla? A gle, stalna radost, nosila ga kroz ovaj svet. To je vera u Gospoda Hrista. To je sila te vere, to svedočanstvo svih Svetitelja, a na prvom mestu Presvete Bogomajke, koja nam je Gospoda rodila.
Gle, rodivši Gospoda Hrista, Ona je osigurala spasenje svima nama. Dakle, dan, praznik Blagovesti je njen praznik, jer, da nije bilo Nje, ne bi ni Gospod došao u ovaj svet. Jedina Prečista, Jedina Svebezgrešna, Jedina Svesavršena u rodu ljudskom, Prečista Bogomajka, Ona nas vodi, Ona nas uvodi, Ona je sve i svja za nas Hrišćane, na čelu svih Svetitelja, koju, eto, u Crkvi Hristovoj, kroz Crkvu Hristovu svaki dan, svaku noć pomaže svima nama na trnovitom putu kroz ovaj svet, na krstonosnom putu ka Carstvu Nebeskom, tamo gde Ona sa svima Svetiteljima slavi čudesnog Sina svog koga je rodila po beskrajnoj milosti svojoj i Svečistoti svojoj.
Neka bi ona kao ovog današnjeg praznika primila sve naše molitve, sve naše uzdahe, sve naše vidljive i nevidljive suze, da pomaže svakom ljudskom biću, da pomaže svakom, i neverniku i bezbožniku, e da da nađe svoj put kroz ovaj svet i da se osvesti, da dođe k sebi od ludila, da je on, jedino onda čovek kada veruje u Gospoda Hrista i živi Njegovom Večnom Istinom, Večnom Pravdom, Večnom Ljubavlju. Neka bi nas On molitvama Presvete Bogomajke i svih Svetih vodio iz nemoći u moć, iz smrti u besmrtnost, iz strahovremena u Večni Život. Amin.
(1974)
BOGOSLUŽBENI TIPIK O BLAGOVESTIMA
Slavi se spomen na blagovesti Arhanđela Gavrila Presvetoj Djevi Mariji o tome da će se od Nje roditi Sin Božiji. Ovo se dogodilo u Nazaretu, u kupi zaručnika Presvete Djeve, svetog pravednog starca Tosifa. Praznik Blagovesti u većini slučajeva pada u dane Velikog posta, i to počev od četvrtka treće sedmice, tako da može da se poklopi sa Vaskrsom (ovo poklapanje naziva se " Kiriopasha "), a najkasnije pada u sredu Svetle sedmice. Zato je ustav njegove službe veoma promenljiv i zahteva da se svaki put vrlo pažljivo konsultuju Markove glave. On ima samo jedan dan pretprazništva i jedan dan poprazništva, pri čemu, ako padne u Cvetnu nedelju, ili u Strasnu ili Svetlu sedmicu, onda uopšte nema ni pretprazništvo ni poprazništvo nego se praznuje ukupno jedan dan.
Svenoćno bdenije uoči Blagovesti nekad počinje velikim povečeriem, a nekad velikim večernjem. Velikim povečerjem počinje onda kadaje večernje već prethodno služeno, bilo zasebno, bilo pre liturgije Pređeosvećenih Darova, koja se uvek sjedinjuje sa večernjem. Tako, ako Blagovesti padnu u utorak, sredu, četvrtak, petak i subotu velike Četrdesetnice, ili u utorak, sredu i četvrtak Strasne sedmice, uoči kojih dana se večernje služi ili posebno ili sa Liturgijom, onda Svenoćno bdenije počinje Velikim povečerjem. Ako pak Blagovesti padnu u nedeljni dan ili ponedeljak, onda Svenoćno bdenije počinje Velikim večernjem. A ako Blagovesti padnu na Veliki Petak ili Veliku Subotu, onda svenoćnog bdenija uopšte nema, nego samo obično jutrenje tih dana, zajedno sa službom Blagovesti. Na Kiriopashu, to jest kada Blagovesti padnu na sam dan Pashe, na jutrenju se sa pashalnim kanonom peva i kanon Blagovesti, a posle šeste pesme određeno je čitanje Jevanđelja prazniku Blagovesti. U ostale dane Svetle sedmice služi se obična pashalna služba tih dana, uz dodatak službe Blagovesti: dodaje se litija i blagosiljanje hlebova na večernju, polijelej, veličanije i čitanje Jevanđelja na jutrenju.
U vezi sa jutrenjem Blagovesti neophodno je da se zna sledeće:
1. Na jutrenju Blagovesti uvek se čita Jevanđelje, pa se peva i polijelej. Jedino na prvi dan Pashe polijeleja nema, nego se čita samo Jevanđelje posle šeste pesme kanona. Kada Blagovesti padnu u nedelju, na jutrenju se uvek čita Jevanđelje Blagovesti, a ne vaskrsno, izuzev na Cveti, kada se čita Jevanđelje Cvetne nedelje. Na Veliki Petak čita se 13 Jevanđelja: 12 svetih Stradanja i 1 Blagovesti, a na Veliku Subotu 2 Jevanđelja: jedno praznika posle polijeleja, a drugo kao i obično posle Velikog slavoslovlja.
2. Posle osme pesme kanona peva se " Čestnjejšuju " samo u 3, 4. i 5. nedelju Velikog posta; u sve ostale dane uvek se pevaju pripevi praznika na devetu pesmu (sami ili sa pripevima iz Trioda).
3. Veliko slavoslovlje se peva samo u subote i nedelje Velikog posta, a u ostale, obične dane ono se čita. Tokom Pashalne sedmice Velikog slavoslovlja uopšte nema.
4. U sve one dane Velikog posta za koje su određeni veliki pokloni sa molitvom prepodobnog Jefrema Sirijskog, oni se čine i na jutrenju Blagovesti, ali samo tri poklona sa čitanjem molitve, poslesugube jektenije " Pomiluj nas Bože ".
Časovi na dan Blagovesti bivaju velikoposni, ako Blagovesti padnu u one dane Velikog posta kada su prema Tipiku određeni velikoposni časovi, to jest u ponedeljak, utorak, sredu, četvrtak i petak Velike Četrdesetnice, i u ponedeljak, utorak i sredu Strasne sedmice. Pokloni sa molitvom prepodobnog Jefrema Sirijskog određeni su samo za Prvi čas i kraj Izobraziteljne, pa ih nema na trećem, šestom i devetom času. A za Strasnu sedmicu određeni su na svakom času. No, nikada bude više od tri poklona. Na časovima se čita tropar i kondak Blagovesti. Subotom i nedeljom tokom Velike Četrdesetnice, kao i u Četvrtak i Subotu Strasne sedmice, čitaju se obični, svakodnevni časovi.
Liturgija na praznik Blagovesti, ma u koji dan on pao (ne izuzimajući ni Veliki Petak, kada inače nema nikakve Liturgije), uvek se služi potpuna - ili svetog Jovana Zlatoustog, ili svetog Vasilija Velikog (u 3,4. i 5. nedelju svete Četrdesetnice, u Veliki Četvrtak i Veliku Subotu, kada je određeno da se služi ta Liturgija). U one dane kada Liturgija počinje večernjem, tako biva i na dan praznika Blagovesti: u sve sedmične dane svete Četrdesetnice, to jest osim subote i nedelje, Liturgija na dan Blagovesti uvek počinje večernjem. Osobenost ovog večernja je ta, što se na njemu dodaje 11. stihira na " Gospodi vozvah ", sa stihom: " Tvorjaj angeli svoja duhi ".
Dan posle Blagovesti, 26. marta, praznuje se Sabor Arhistratiga Gavrila. Ovo je ujedno i dan odanija Blagovesti. Ako odanije Blagovesti padne u Lazarevu subotu, ili u Cvetnu nedelju, ili u ma koji dan Strasne ili Svetle sedmice, onda odanija Blagovesti uopšte nema, a kanon i stihire ovoga dana pevaju se " na povečerju prošlih dana šeste sedmice ".
Ako praznik Blagovesti padne u sredu ili četvrtak pete sedmice Velikog posta, onda se služba Velikog kanona prepodobnog Andreja Kritskog, takozvano " Andrejevo stajanje " prenosi na utorak, pa se shodno tome ne savršava u sredu uveče kao obično, nego u ponedeljak uveče.
