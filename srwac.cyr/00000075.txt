Poruke kopaoničkog biznis foruma 
19 mart 2013 
Na tek minulom biznis forumu na Kopaoniku, prvi put nakon prošlogodišnje promene vlasti, sastali su se predstavnici vlade Srbije i domaća tajkunska elita, da u prisustvu ambasadora iz Beograda obnove saradnju i dogovore se kako dalje. 
Socijaldemokratski savez (SDS) je uočio sledeće tri važne poruke emitovane sa kopaoničkog biznis foruma: 
- ni aktuelnim političarima iz vlasti i parlamentarne opozicije, ni tajkunima ne odgovara oštar kurs prema korupciji i kriminalu koji je zauzeo, ne SNS, nego prvi potpredsednik vlade g. Aleksandar Vučić, pa će učiniti sve da primene oprobane metode razmazivanja i laganog prigušivanja njegovih akcija i mogućih posledica tih akcija; 
- stara garda poznatih, priznatih i svakoj vlasti dobrih ekonomista, koja je Srbiju dovela na prosjački štap, i koja je omogućila da masa polupismenih i beskrupuloznih ljudi i školaca sa instant diplomama raznih privatnih fakulteta opljačkaju narodnu imovinu i dobiju razne političko-finansijske sinekure, na biznis forumu je demonstrirala da će na svaki način nastojati da ostane ekipa koja će biti dominantna na javnoj sceni, i da neće dopustiti mladim i stručnim ljudima da pokažu svu besmislenost i pogubnost onoga što su domaće takunsko-političke i ekonomsko-institutske ekipe radile i rade u ekonomiji i finansijskom sektoru Srbije; 
- predstavnici domaćeg političko-takunskog sektora saslušali su programe i razmotrili kandidature za mesto glavnog srpskog tajkuna, koje je ostalo upražnjeno nakon hapšenja Miroslava Miškovića. 
SDS iz izlaganja političara, tajkuna i ekonomista koji su svakoj vlasti bili dobri, nije mogao da razazna na koji način će oni koji su rasturili domaću industriju da bi što lakše opljačkali državnu i narodnu imovinu uspeti da izvrše reindustrijalizaciju Srbije koja je navodno bila moto kopaoničkog biznis foruma 
Konvencija SDS u Kraljevu 
05 mart 2013 
U petak, 01.03.2013. godine, u prepunoj sali skupštine grada Kraljeva, održana je konvencija Gradske organizacije Socijaldemokratskog saveza grada Kraljeva. Pored članova gradske organizacije konvenciji je prisustvovalo najuže rukovodstvo SDS. 
U govorima funkcionera SDS iz Kraljeva posebno je istaknuto da se nastavlja urušavanje ekonomije i da je ekonomsko stanje u gradu Kraljevu sve teže i teže. Naglašeno je da grad Kraljevo zaobilaze svi državni projekti razvoja komunikacijske infrastrukture tako da grad koji se nalazi u centru Srbije postaje slepo crevo. Ovo negativno utiče i na potencijalne investicije jer su za investitore veoma važne kvalitetne komunikacije. 
U svom govoru predsednik SDS Nebojša Leković je pohvalio rezultate borbe protiv korupcije i organizovanog kriminala i naglasio da je potrebno da se borba nastavi kroz sve institucije sistema. Posebno je istakao potrebu da se iznađe modalitet da se novac koji je stečen na nezakonit način vrati državi te da se iskoristi za razvoj privrede i otvaranje novih radnih mesta. 
