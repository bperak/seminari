Autor Tema: Razmišljanja o elektronskom učenju (Pročitano 874 puta)
Većina je čula za elektronsko učenje ili već aktivno uči na taj način. Međutim, zanimljiva su razmišljanja na tu temu. Sudeći prema iskustvima sa kojima sam upoznata, većina se ' primi ' odmah. Ali ima i onih koji smatraju da je to čisto gubljenje vremena, nemoguća misija kod nas i slično.
Šta vi mislite o elektronskom učenju? Kojoj grupi pripadate? Bilo bi lepo da razmenimo koju reč na ovu temu.
« Poslednja izmena: 04.12.2011. 16:57 Silvana »
Sačuvana
Svaki izvor informacija je dragocen za onoga ko želi da nešto nauči. Postoji jedna stvar, jedna velika zabluda, koja prati ovaj oblik učenja: da će đaci naprečac zavoleti svaki predmet ako budu učili putem internet mreže. Imam potrebu da to napišem, jer su novine pune takvih neargumentovanih tvrđenja. I ja sam pre pet ili šest godina imao takvo uverenje, probao sam i shvatio da je takav oblik učenja pogodan za one đake koji su već ispoljavali simpatije prema predmetu.
Gagi, s neba pa u rebra I moj je utisak takav. Možemo smisliti šta god, ali ako dete nije lično zainteresovano, džaba nam bilo. Sve je ostalo muka (i detetu i nama)
Možda biste napisali kako se nosite sa tim. Jako me to zanima jer često lutam u sopstvenim osećanjima Ipak je priprema materijala naporan posao. Uključujete li sve učenike ili poštujete njihovu ' pristrasnost ' za predmet?
S druge strane, moj je utisak da to nije toliko vezano za predmet koliko da je internet (u prevodu, fejsbuk zabava, a ja im se mešam u nju...
Sačuvana
Pozdrav Silvana Smatram da tvrđenje o internet mreži kao spasonosnom rešenju je plasirano usled nedostatka bilo kakve vizije. Ja sam pokušao da uskladim učenje putem mreže sa pravilnikom o ocenjivanju. To je bilo neophodno, jer ja ne delim odlične ocene kao bombone. Lekcije su napisane u skladu sa programom, ali sam se trudio da pružim što više praktičnih primera i animacija. Primetio sam da svega (10 - 20) % učenika ima pozitivan stav prema takvom načinu učenja i da ocene nisu bolje. Trenutno je takav vid učenja na dobrovoljnoj osnovi i rezultati su mršavi. Ono što mene fascinira je to što su osnovno i srednje obrazovanje izuzetno centralizovani, ali ne postoji bilo kakva ozbiljnija kontrola rada nastavnika.
Verujem da bi neki stav o ovome mogao da se stekne tek nakon gomile istraživanja i veoma verujem da bi metodičarima ova tema mogla da bude zanimljiva za takve aktivnosti.
Za sada možemo samo (glasno) da razmišljamo. S jedne strane, internet nastava ima svojih prednosti. Mi se neprekidno " borimo " sa ponudama na TV-u i u drugim medijima, koje su, nažalost, isprazne, ali jesu atraktivne mladima. Krdo mladih, pa i starih ljudi, vodi nekakve glupave emisije koje nikakvog smisla nemaju do puke zabave. Ipak, gledane su i to je realnost. Najposećeniji sajtovi su oni koji nude modu, tračeve, astrologiju, pa i glupetaranja; uglavnom nešto što privlači pažnju mladih ljudi, a često je vulgarno ili zastrašujuće, nasilno. I mi sada kao nastavnici ulećemo u takmičenje sa tako nečim, a pri tome smo već u startu okarakterisani kao smorni. Internet nastava sa atraktivnim tekstovima, kritičkim osvrtom, zanimljivim slikama i filmovima može da pomogne.
Naravno, ne kažem da je svemoguća i ne mislim da će nam rešiti sve probleme. I mi nastavnici smo, čini mi se, žrtve masovne mode. Jedno vreme je moderna bila aktivna nastava, pre toga programirana, a pre toga klasična. I uvek se iskristališu dve struje; jedna koja je oštro protiv i koja do nebesa uzdiže tradicionalne i oprobane vrednosti, te druga koja je progresivna i moderna. Poznato li vam je?
Neću da se svrstavam ni na jednu stranu. Prosto mislim da ako želimo bilo kakav uspeh, mi nastavnici moramo da se potrudimo. Često sam bio svedok kako kolege umoriše kompletnu učionicu neinventivnim predavanjima i načinima rada uz očekivanje da svi moraju da budu mirni, aktivni i rečju božanstveni. Ne ide to tako. Da bi se postigao uspeh sa decom neophodan je žestok rad. I to bez obzira na metodu za koju se opredelili. I onlajn i neonlajn.
Pa i jeste poenta da podelimo razmišljanja Dok merodavni ne dođu do opšteg rešenja.
Hteli ili ne, tehnologija je svuda oko nas. Hoćemo li je prihvatiti ili ne, stvar je ličnog izbora, bar je tako sada. Šta nas čeka - videćemo. Napomenula bih da i u toj masovnoj modi postoje dobre i loše strane. Ako će elektronsko učenje podstaći učenike, koliko god njih, na nastavnicima je da budu u toku. Sigurno je da sredstva ne čine nastavnika boljim, ali je po mom mišljenju i činjenica da je na nastavniku izbor sredstva kojim će učenika podstaći na veće angažovanje.
Sećam se svog prvog susreta sa računarima uopšte. U vremenu kada ga nisam ni imala. Dve učenice petog razreda tražile su da im ja nešto ' presudim ' oko računara. O sopstvenom osećaju ne bih
Iskoristila bih priliku da pitam kolegu Gagija u vezi sa usklađivanjem učenja putem mreže sa Pravilnikom o ocenjivanju. Naravno, verujem da bi nam koristila i iskustva drugih učesnika u ovoj temi. Nemam iskustva u tome. Iako čekam neko opšte rešenje, jako me zanima kako ocenjivanje ovih aktivnosti funkcioniše u odnosu na ' redovne ' ocene.
Sačuvana
Postojeći pravilnik o ocenjivanju veže ruke nastavniku u nameri da odabere ovakav oblik učenja. Na primer, ako učenik ne želi da prati nastavu putem interneta, nastavnik nema mogućnost da ga primora na tako nešto. Tu se postavlja pitanje: kako u toj situaciju oceniti učenike, tako da oni koji koriste ovakav oblik učenja ne budu u inferiornom položaju? Iako se u medijima upotreba interneta u nastavi uzdiže kao spasonosno rešenje, ja nigde nisam video dokaz da je to tačno.
Zato Vas i pitam Mislim da je najrealnije omogućiti učenicima, pogotovo osnovcima, da uče putem interneta, ako već dobijaju računare u prvom razredu ali da ih ne treba ocenjivati. Prosto im objasniti da je to način da im bude lakše i sve potrebno kasnije proraditi u školi u okviru redovne ili dopunske i dodatne nastave. Dok ne stigne na red rešavanje ovog pitanja od vrha, sve je na dobrovoljnoj bazi.
Nekada davno sam se srela sa pojmom " pedagogija siromaštva " pod kojim se podrazumeva bogatstvo metoda, oblika, sredstava, mesta, načina podučavanja koje neki nastavnik primenjuje u svom radu odnosno ne primenjuje. Ako se opredelimo samo za jednu metodu, onda smo se opredelili i za osiromašen repertoar mogućih načina na koji se podučava i mogućih načina na koji se podstiče učenje i uči. To važi i za elektronsko učenje. Pored ovoga, deci i mladima je neophodan kontakt i sa vršnjacima i sa odraslima tokom učenja i to ne samo saznajne prirode, već i emotivne prirode. Deca i mladi uče bolje one predmete čije profesore više vole. Zatim, deca i mladi uče jedni od drugih. U tom smislu elektronsko učenje, po mom mišljenju može biti samo dodatak učenju koje je " neonlajn ", a da bi se osmislile situacije u kojima sva deca i mladi uče treba itekako da se potrudi i izađe iz šablona. Pri kreiranju elektronskih kurseva ili elektronskih obrazovnih materijala vrlo lako možemo da upadnemo u zamku da se obraćamo samo jednom stilu učenja i favorizujemo samo jedan tip razmišljanja, uostalom kao i kod podučavanja uživo, sem ako ne ulažemo nameran napor kako bismo koristili raznovrsne metoda i oblika rada u nastavi. Za izradu kvalitetnih elektronskih kurseva timski rad je nužan uslov, i to timski rad različitih strunjaka. Takođe je potrebno odvojiti puno vremena u planiranju i kreiranju sadržaja, zadataka i oblika interakcije koju želimo da iniciramo našim e kursom ili materijalima za učenje uz stalno vođenje računa o karakteristikama onih koji treba da koriste te materijale. Smatram da su u osnovnoj i srednjoj školi nastava koja bi se bazirala 100 % na interkaciji putem interneta ima svoje opravdanje samo u nekoliko situacija duže nemogućnosti odlaska u školu ili potpune sprečenosti. Ali isto tako smatram da je potrebno razvijati i praviti elektronske kurseve i obrazovne materijale i za decu i za mlade i odrasle, jer se otvaraju mogućnosti za podučavanje i individualizaciju koje su jako velike.
