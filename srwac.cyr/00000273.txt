Obrenovac je jedna od najvećih beogradskih opština, koja leži na dve reke, Kolubari i Savi, obuhvata čak 17 okolnih sela i ima preko 70.000 stanovnika. U Obrenovcu se nalaze dve termoelektrane " Nikola Tesla ", kao i " ćerka " firma " Protent ".
Ipak, to je opština u kojoj je preko 30 odsto ljudi nezaposleno, a čak 50 odsto koji jedva sastavljaju kraj s krajem. Poljoprivreda i stočarstvo su zanemareni, postoje i problemi sa navodnjavanjem, urbanističkim neredom, nedostatkom sportskih i drugih sadržaja...
Ovako opštinu na početku svog mandata vidi njen sadašnji predsednik Miroslav Čučković. Međutim, to ga ni malo ne koleba da krene u veliku borbu za boljitak. I da se odrekne mnogo čega. Za početak službenog automobila koji je dao na korišćenje starim i bolesnim sugrađanima, trudnicama, deci.
Prvi čovek Obrenovca odmah je postao popularan po uvedenim merama koje umnogome podsećaju na one koje su već godinama na snazi u Jagodini. Tako će svi koji se odluče da stanu na " ludi kamen " i venčaju u Obrenovcu, biti nagrađeni u vidu jednokratne pomoći u iznosu od 10.000 dinara, za svaku rođenu bebu u ovom gradu sledi 5.000, za sve đake do četvrtog razreda osnovne škole opština je omogućila besplatni sedmodnevni odlazak na zimovanje, odnosno na letovanje, na Rudnik ili Taru.
- Planova je mnogo, a posao je ogroman. Ipak, rezultati su mogući, tim pre što postoje sredstva za njihovu realizaciju. Uostalom, nisam dobio poverenje građana da bih ga prokockao. Učiniću sve što je u mojoj moći da realizujem bar ono što sam obećao, ako ne i više.
Koji su prvi zadaci nove vlasti?
- Najveći problem je u infrastrukturnom smislu, odnosno u povezivanju našeg grada sa Beogradom. Tačnije, loš i dotrajao put Obrenovac - Beograd, klizišta na pojedinim deonicama, prevoz... Nadamo se da ćemo, uz pomoć grada kao i drugih institucija ovaj problem, koji postoji više od 20 godina, što pre rešiti.
Važan zadatak je i borba protiv nezaposlenosti.
- Danas u Obrenovcu, od fabrika koje rade, imamo TENT, " Protent ", osam javnih preduzeća, privatni sektor... To je malo za potrebe stanovnika Obrenovca. Rešenje je u velikim fabrikama. Na parceli Holdinga " Prva iskra " Barič počelo je raščišćavanje terena i priprema za izgradnju industrijske zone. To je sjajna prilika da se zaposle mladi ljudi.
- Raspisali smo javni konkurs za učešće opštine u subvencionisanju izgradnje skladišnih kapaciteta za žitarice i podizanja plastenika za intenzivnu poljoprivrednu proizvodnju. Naš program obuhvata i isplatu raznih subvencija jer želimo da od poljoprivrednika stvorimo bogate i poštovane ljude, da obezbedimo mesto na veletržnici za sve naše proizvođače.
Obrenovac se zbog narkomanije nalazi na " lošem glasu ".
- Stopa kriminala i narkomanije, mislim, nije ništa veća nego u ostalim krajevima Beograda. Ipak, kako bismo iskorenili ovaj problem, rešili smo da decu i mlade vratimo prirodi i sportu. Zbog toga se mnogo radi na revitalizaciji postojećih objekata i zelenih površina. Planiramo da u svakom selu, a ne samo u gradu, sportske aktivnosti budu besplatne.
Radiće se i na sređivanju infrastrukture...
- Asfaltna baza iz naselja " Sava " i " Rojkovac " biće izmeštena i tu će se napraviti sportski tereni i prateći objekti. U naselju " Sunce " ravne krovove ćemo pretvotiriti u kose o trošku opštine, a stanovnicima kod " Zelene pijace " obnovićemo dotrajale fasade. Obnovićemo zgradu Sokolskog doma, izgraditi više sportskih sala i terena u školama...
