NOVA IZDANjA
Da bi svet bio bolji
PROFIL Rusija Marinković rođena je 1938. godine u Zebincu, opština Vladičin Han. Piše poeziju i prozu za decu i odrasle. Članica je najreferentnijih klubova i udruženja srpskih pisaca, radove objavljuje u mnogim književnim časopisima, zbornicima i novinama, u zemlji i inostranstvu. Zastupljena je u više antologija, nagrađivana na književnim konkursima, prevođena na strane jezike. Pored pisanja, povremeno se bavi prevođenjem sa makedonskog jezika i fotografijom. Živi i stvara u Beogradu.
Posle zapaženog romana Sve o Ani (2009, Prosveta, Beograd), evo još jednog literarnog uzleta naše zemljakinje Rusije Marinković, proze pod naslovom Iznad sebe. Mora se priznati, ambiciozan naslov, panegirik Frojdovom super-egu, ali, da li spisateljica na pravi način odgovara teško postavljenom izazovu? Po književnoj kritici, da; u nadahnutom eseju dr Miodraga D. Ignjatovića Priče iz Laze Lazarevića šinjela, čovek, onaj nepatvoreni, ponajviše je potopljen u sebe i svoj visokokonfliktni unutrašnji dramski mono-dijalog. U dramaturgiji je po tome poznat Ibzen, kao maestro dijaloga trećeg stupnja.
- Ovu tehniku je kaže Ignjatović u izgradnji nosećeg lika romana, Sofijinog, svestrano primenila ova, i sama verovatno introvertovana, spisateljica. Jer sve se i vrti oko Sofije, ali, što je najvažnije, sve se u stvari kroz refleksije i meditacije, događa upravo u njoj. Svet, pa nažalost i najuža porodica izložena danas brojnim iskušenjima, pod visokim su naponom raznoraznih konflikata baš kao i pojedinac čovek. Sofijina mudrost života opravdava i sam naziv romana: potrebno je, da bi svet bio bolji, živeti kako to ona čini IZNAD SEBE. Ali ne živeti u asketizmu monaha niti u sterilnosti egoističke indolencije i otuđenosti.
- Retko ko od današnjih pisaca nastavlja Ignjatović uspeva da iskomponuje povesnicu od, naizgled, potpuno disparatnih aspekata i postupaka. Ovaj roman je zato pravi, uspeli kolaž; tu su tanani slikarski opisi ambijenta, rustike, porodičnih uzleta i padova, naijintimnijih poriva, nadanja i crnih slutnji, socijalnih uspona i padova, čak i generacijaskih nesporazuma i razlika. Umni mikser Sofijin, poništio je čak i slabosti eventualne idealizacije lika, a srpskoj književnosti, ophrvanoj košmarnim lutanjima, darovao tako potreban privezak za spasiteljsku veru u obnovu temeljne vrednosti društva porodici
INOVACIJE U NASTAVI
Putevima znanja
Miomir Dejanović MiDej je sedamnaest godina učitelj u OŠ Svetozar Marković u Vranju. Reč je o svestranom prosvetnom radniku Dejanović crta stripove, ilustracije i primenjuje ih kao nastavna sredstva, učestvuje u uređivanju đačkih listova, svira, instruktor je Aktivnog učenja, autor je akreditovanog Programa Igra kao motivacija i metoda učenja, nagrađivan je za moderno pisanje poezije za decu i odrasle...
Miomirovo prosvetarsko delovanje očigledno nadilazi okvire samo jedne učionice i samo jedne škole, ali on prvenstveno reprezentuje ustanovu u kojoj radi i tako na mlade deluje ličnim primerom.
Učionica u kojoj deca i ovaj učitelj borave, znalački je uređena i oni u njoj, kroz igru, efektno i efikasno uče.
Veran svojoj originalnosti, učitelj Miomir Dejanović MiDej je nedavno obradovao svoje đake neobičnom transformacijom školske table u tablu kamion, kojom simbolično poručuje da se on i njegovi učenici, njegovi mali saputnici, nezadrživo kreću PUTEVIMA ZNANjA
