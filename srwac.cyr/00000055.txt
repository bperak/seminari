Održana internacionalna radionica dizajna Waterliving 2012 
U Beogradu je od 9. do 16. jula po drugi put održana internacionalna radionica dizajna pod nazivom Waterliving. Organizatori radionice su Fakultet za umetnost i dizajn (FUD) Megatrend univerziteta i italijanski univerzitet Politecnico di Milano. Na radionici je tokom 7 dana učestvovalo 20 studenata iz Milana i 10 studenata sa beogradskih fakulteta. Waterliving je zamišljen kao odgovor na potrebu da se rečne obale Beograda prilagode zahtevima savremenog života. Posebna tema ovogodišnje radionice bili su sadržaji na vodi namenjeni deci, te je ove godine radionica organizovana pod nazivom Waterliving Kids. Kako mogu izgledati prostori za igru i edukaciju na vodi i kako da mališani, ali i njihovi roditelji, budu bezbedni na beogradskim obalama neka su od pitanja na koja je internacionalna ekipa studenata protekle nedelje tražila odgovore. Predstavnici Gradskog zavoda za urbanizam predstavili su gostima iz Milana projekte kojima je predviđeno uređenje priobalja. Predavači na radionici bili su arhitekti Zoran Đukanović, Ružica Bogdanović i Jelena Vojvodić, dok je čuveni beogradski arhitekta Peđa Ristić, studentima predstavio svoje dugogodišnje iskustvo projektovanja sojenica i kućica na vodi. Prezentacija radova učesnika radionice održana je u ponedeljak, 16. jula, u svečanoj sali Skupštine grada Beograda. Tom prilikom, profesorka iz Milana Rafaela Kolombo izrazila je zahvalnost Skupštini Beograda i Fakultetu za umetnost i dizajn Megatrend univerziteta, istakavši da je izuzetno važno da se studenti sreću, upoznaju lokalne kulture i načine gradnje, kako bi bili u stanju da u kratkom vremenu proizvedu rezultate na zadatu temu. Pored studenata iz Italije i Srbije, međunarodnu radionicu pohađali su i studenti iz Kolumbije, Kine, Irana i Finske, od kojih smo čuli različite zanimljive predloge, koji bi jednog dana mogli da budu i realizovani zaključila je prof. Kolombo. Inače, FUD je potpisnik ugovora o petogodišnjoj saradnji sa univerzitetom Politecnico di Milano, pa je tako održavanje ovog arhitektonskog susreta predviđeno i tokom naredne tri godine. Uz to, ovaj italijanski univerzitet je obezbedio četiri stipendije za studente FUD-a, te su studenti ovog fakulteta već iskoristili mogućnost jednosemestralnog boravka u Milanu. 
