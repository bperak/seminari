Na fakultetima testovi bezbedniji nego na maloj maturi
Ažurirano pre 1 nedelja 4 dana
Društvo
Na fakultetima Univerziteta u Beogradu (UB) danas je poslednji dan polaganja prijemnih ispita za upis, veliko je interesovanje za tehničke nauke, a na Mašinskom i Ekonomskom fakultetu tvrde da su preduzeli sve da testovi ne budu " provaljeni " i ne dospeju u javnost pre ispita,
Dekan Mašinskog fakulteta Milorad Milijančević izjavio je Tanjug u da se procedura štampanja i čuvanja testova sprovodi uz najveće mere obezbeđenja. " To rade samo dva čoveka od poverenja, sa velikim moralnim integritetom ", naveo je prof. dr Milijančević i istakao da su testovi jutros umnoženi, pred početak ispita, pod video nazdorom.
On je istakao da ovde do sada testovi nikada nisu bili " provaljeni " i potvrdio da je ove godine interesovanje za tehničke fakultete izuzetno veliko. " Valjda su mladi shvatili da samo znanje i inženjeri mogu da pokrenu ovu našu Srbiju ", ocenio je dekan u izjavi odmah nakon početka prijemnog ispita. Prijavljeno je 866 kandidata, a samo 10 nije izašlo na prijemni, rekao je on, očekujući da će upisna kvota od 520 brucoša biti popunjena u prvom, julskom roku.
Prema njegovim rečima, prosečna ocena prijavljenih kandidata je iznad četiri, što je izvanredno.
" Nadamo se dobrom i realno ovaj fakultet čini sve što je do njega da sačuvamo inženjerstvo u Srbiji u oblasti mašinstva i da, zahvaljujući znanju mašinskih inženjera, Srbija krene napred ", rekao je Milijančević, komentarišući ovogodisnje veliko interesovanje mladih za fakultete tehničko-tehnoloških nauka, kojem i sam Mašinski pripada.
On je najavio da će večeras biti objavljeni rezultati prijemnog i to na internet strani fakulteta i na oglasnim tablama i da će upis biti završen do 14. jula. Prijemni danas poslepodne rade i budući brucoši Ekonomskog fakulteta, a prema rečima prodekana za nastavu prof. Žakline Stojanović procedure za sigurnost testova se izuzetno poštuju.
" Ekonomski fakultet svake godine formira komisiju zaduženu za realizaciju prijemnog ispita. Materijal se štampa isključivo na fakultetu, pod kontrolom komisije, drži se u sefovima do samog početka ispita ", rekla je Stojanović Tanjug u pred početak prijemnog. Ove godine 1.581 kandidat se prijavio za studije ekonomije, upisna kvota je 1.350 brucoša, a prema rečima prodekana, fakultet nije pretrpeo veće posledice zbog pregrupisavanja studenata ka tehničkim fakultetima.
" Ovo zanimanje i dalje se traži na našem tržištu ", rekla je Stojanović i navela da kandidati najviše dolaze iz ekonomskih škola i gimnazija, skoro njih 1.300, a oko 800 kandidata je iz Beograda.
Kako se očekuje, u petak uveče na sajtu će biti objavljeni rezultati prijemnog ispita, u subotu i nedelju je rok za žalbe. Upis kreće od 9. i biće završen 13. jula.
Zbog velikog broja kandidata, Mašinski, Pravni i Filološki fakultet ustupili su Ekonomskom prostorije za polaganje prijemnog, čiju regularnost nadziru i sami studenti.
Predstavnici studenata nadgledaju sam tok prijemnog ispita, šifriranje, formiranje preliminare i konačne rang liste, rad komisije angažovane za rešavanje žalbi... Student prodekan Ekonomskog fakuIteta Ivan Šašić pozvao je sve kandidate koji nakon prijemnog imaju neku dilemu ili primedbu na mesto na rang listi, da traže uvid u rad.
Prema njegovim rečima, članovi komisije pregledaju veliki broj testova i nenamerno može da se potkrade greška u sabiranju bodova, koja može imati velike posledice.
