Pravosuđu je potrebno još sudija
Neizabrane sudije dolaze u kancelariju Visokog saveta sudstva, razgledaju dokumentaciju na osnovu koje je odlučivano i dobijaju usmena objašnjenja, kaže predsednica Visokog saveta sudstva i Vrhovnog kasacionog suda Izbor sudija i uhodavanje nove sudske mreže sutek početak reforme pravosuđa. Visoki savet sudstva imaće do kraja godine još mnogo posla, a o trenutnoj situaciji za Politiku govori Nata Mesarović, predsednica Visokog saveta sudstva i Vrhovnog kasacionog suda.
Na dopunski konkurs za 81 sudijsko mesto prijavilo se 1.353 kandidata, a među njima 418 bivših sudija koji su od 1. januara ostali bez posla. Da li će oni imati prednost prilikom izbora, kao što je to najavljeno za neizabrane tužioce?
A zašto bi imali? Slažem se da treba voditi računa o onim kandidatima koji ispunjavaju kriterijume, a prilikom opšteg izbora nisu konkurisali za sudiju suda u kojem bi za njih bilo mesta i koji njima i njihovoj stručnosti odgovara. O tome ćemo voditi računa. Međutim, niko ne može imati prednost. Svi kandidati moraju biti u ravnopravnom položaju.
Nata Mesarović
Predsednica Državnog veća tužilaca Zagorka Dolovac najavila je da će neizabrani tužioci i zamenici dobiti individualizovano obrazloženje zbog čega nisu izabrani.
Sačekajmo odluku Ustavnog suda. Ona će biti obavezujuća i za Visoki savet sudstva i za Državno veće tužilaca. Ustavni sud je zauzeo pravni stav, ali još nije doneo odluku.
Stiče se utisak da, i pre odluke Ustavnog suda, Državno veće tužilaca ima dobru volju da pruži zasebna obrazloženja sa razlozima neizbora, a da Visoki savet sudstva nema dobru volju.
Ne možemo na osnovu dobre volje odlučivati o stvarima koje su propisane Ustavom i zakonima.
Državno veće tužilaca je odredilo i termine za prijem kandidata koji nisu izabrani kao i svoje članove koji će sa njima razgovarati. U javnosti se mogu čuti primedbe da rad Visokog saveta sudstva nije javan. Da li su Vam se obraćali neizabrani kandidati?
Rad Visokog saveta je jasani javan. To se može zaključiti na osnovu saopštenja, intervjua i našeg vebsajta. Činjenica je da neizabrane sudije do kraja januara nisu tražile uvid u dokumentaciju kojom je raspolagao Visoki savet. Međutim, i pre nego što je poverenik za informacije od javnog značaja došao u administrativnu kancelariju Visokog saveta da utvrdi da li smo koristili podatke MUP-a i BIA, mi smo svim kandidatima omogućili uvid u svu dokumentaciju kojom raspolažemo. Kandidati i dalje dolaze kod nas, i izabrani i neizabrani, u zakazanim terminima. Mogu da pogledaju dokumentaciju na osnovu koje je Visoki savet odlučivao i da dobiju objašnjenja od člana Visokog saveta, koji je tom prilikom obavezno prisutan.
Da li ćete razgovarati sa neizabranim kandidatima koji su se prijavili na dopunski konkurs?
O tome će Visoki savet odlučiti uskoro na svojoj sednici.
Posle Vašeg intervjua našem listu, u kome ste naveli više konkretnih razloga zbog kojih neki kandidati nisu izabrani, bilo je komentara da su time svi neizabrani kandidati stavljeni u isti koš i da su svi nedostojni. Ima li onih koji su ispunjavali sve kriterijume, ali su sticajem okolnosti ostali ispod crte?
Bez sudijske funkcije ostali su i kandidati koji su ispunjavali sve kriterijume, ali nisu konkurisali za odgovarajući sud. Žao mi je zbog toga, ali to se može ispraviti. Međutim, nažalost, među neizabranima ima i nestručnih i nedostojnih. To su podaci do kojih smo došli na osnovu uvida u njihov rad, statistike, kvantiteta, kvaliteta i pritužbi stranaka, koje su proveravane, kao i na osnovu postupaka koji su vođeni pred Nadžornim odborom i Velikim personalnim većem Vrhovnog suda. Bilo je sudija koji imaju veliki broj zastarelih predmeta, sudija koje su držali predmete po fiokama i odugovlačili postupke. To su razlozi koji dovode u sumnju propisane kriterijume za tog kandidata.
Nismo koristili podatke obaveštajnih službi, a bilo je namera da nam se i to stavi na teret, što dodatno govori o dostojnosti ljudi koji su pokušali da podmetnu Visokom savetu sudstva da je kršio zakon, međunarodne standarde i ljudska prava. Postavlja se pitanje ne samo njihove dostojnosti, nego u nekim slučajevima i pitanje na šta su oni bili spremni u svom radu. Zar bismo ja i članovi Visokog saveta činili krivična dela? Mi smo sudije koji se u svom poslu moraju pridržavati Ustava i zakona, a ovakveoptužbe upravo govore da su u pravosuđu postojali pojedinci koji smatraju da su sudije izuzete od zakona.
Kada krajem aprila Visoki savet izabere sve sudije, može li se u narednim mesecima očekivati proširenje sistematizacije i raspisivanje novihkonkursa?
Na osnovu izveštaja vršilaca funkcije predsednika sudova o tome kolika je pojedinačna opterećenost svakog sudije po materiji u određenom sudu, donećemo odluku gde je neophodno proširiti sistematizaciju ili povećati broj sudijskih mesta. Raspisaćemo oglas. Već sada je očigledno da određen broj sudija nedostaje Višem sudu u Beogradu. Verujem da ćemo biti u prilici da upućujemosudijeiz sudova gde nije velika opterećenost u neki drugi sud, dok se ne završi postupak izbora po poslednjem oglasu. Govorim samo o sledećem oglasu, jer nije namera Visokog saveta sudstva da svakog meseca raspisuje oglase. To su tvrdnje onih koji pokušavaju da obezvrede reformu pravosuđa pričom da smo u svemu promašili, ali osnovna nadležnost Visokog saveta sudstva je izbor sudija, dok jefunkcionisanje i opremanje mreže sudova u nadležnosti Ministarstva pravde.
Naša je obaveza da omogućimo ravnomernu opterećenost sudija i potpuno funkcionisanje sudova izborom potrebnog broja sudija koji ispunjavaju sve uslove. Jedino tako će se videti rezultati reforme.
Naši rokovi reagovanja su hitni, a cilj je obezbeđivanje nezavisnostii otvorenostisudstva i stvaranje nezavisnog i stručnog sudije.
