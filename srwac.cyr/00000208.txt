31. 05. 2008
Svečano otvoren Festival sporta
Uz prisustvo velikog broja posetilaca Ade Ciganlije danas je na prostoru kod Okruglog kupatila svečano otvoren četrvrti po redu " Alpha bank belgrade sport fest ". Centralni događaj drugog dana ove manifesacije bio je " Hemofarm logica ženski dan sporta i zdravlja " u kome su učešće uzele brojne pripadnice lepšeg pola.
- Drago mi je da vas vidim na ovom najlepšem i najuređenijem mestu u Beogradu. Treba da čuvamo Adu Ciganliju, ona treba da ostane ovakva kakva jeste, ali i da nastavi da se usavršava. Ada je pravo mesto za ovakve događaje kao što je Festival sporta. Danas, ne samo da se događaju različita sportska takmičenja, već i humanitarne aktivnosti. Ovo su dani kada posetioci zaista imaju šta da vide, da se rekreiraju, odmaraju... Moja poruka svim Beograđanima je da se bave sportom, ne politikom, jer je sport mnogo lepši i zdraviji rekao je Alimpić.
U okviru Ženskog dana sporta i zdravlja, koji je organizovao Dobrotvorni fond Katarina Rebrača, dame su imale priliku da učestvuju u besplatnim fitnes programima poput joge, pilatesa, miks aerobika, mini bola... Na ovo mestu juče se dosta govorilo i o zdravlju, ishrani i lepoti, ali i o prevenciji karcinoma dojke. Kupovinom kolačića, voda, najrazličitijih predmeta poput ženskih nesesera, kapica, šolja... posetioci su donirali novac za kupovinu digitalnog mamograma koji služi ranom otkrivanju ove bolesti.
U zelenoj oazi kod Okruglog kupatila održana je i Zaneti modna revija donjeg veša i spavaćeg programa, a prisutne je svojom muzikom zabavljao i bend Loco.
Na programu drugog dana Festivala sporta bila je i odbojka na pesku, a na Makiškoj strani Savskog jezera održan je plivački maraton.
Ništa manje atraktivne nisu bile ni promocije najrazličitijih borilačkih veština poput brazilske i japanske điuđice, tae boa, tekvondoa, tai đia... Veliku pažnju posetilaca privukla je i vežba elitne jedinice Žandarmerije.
Atraktivan je bio i voter džamp (najluđi skokovi u vodu) gde se u Savskojezero skakalo na biciklama, skejtbordovima, trotinetima, rolerima... Zvanično takmičenje u ovoj disciplini biće održano sutra, u 17 sati, a pozvani su da učestvuju svi koji koriste prevozna sredstva na ljudski pogon (osim pešaka). Bodovaće se najatraktivniji skok, ali će učesnici morati da imaju zaštitnu opremu.
Alpha bank belgrade sport fest biće zatvoren sutra uveče, ali će se tokom dana dešavati nekoliko interesantnih takmičenja.
Jedno od najatraktivnijih, koje iz godine u godinu privlači sve veći broj posetilaca, je takmičenje za najjačeg čoveka. Ono će početi u 16 sati, a takmičari će se nadmetati u vučenju kamiona, nošenju betonskih kofera i afričke stene, kao i podizanju tegova od po 200 kilograma.
Sutra će biti održan Dan limenke, čiji je cilj briga o prirodnoj okolini i ekološka održivost koncepta reciklaže. U okviru Dana limenke biće organizovano zabavno takmičenje po uzoru na igre bez granica, a pobednici će otići na splavarenje Tarom.
Generalni sponzor manifestacije je Alpha bank koja je pripremila brojne poklone i iznenađenja za posetioce. Kvizovi, takmičenja, sportska i muzička dešavanja danas i sutra biće organizovana na Alpha bank štandovima koji se nalaze na tri lokacije na levoj obali jezera.
