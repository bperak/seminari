Razvoj socijaldemokratske ideje 
Socijaldemokratija kao " idealan oblik demokratije " 
Socijaldemokratija je naziv za struju nastalu u marksističkom pokretu krajem 19. i početkom 20. veka koja je nastojala da kapitalizam reformiše demokratskim putem kroz državne propise i stvaranje programa i organizacija sa potporom države kako bi se uklonile nepravde nanete kapitalističkim tržišnim sistemom. Socijaldemokrate su se zalagale za zakonodavstvo koje će putem porezne i socijalne politike što je moguće više smanjiti nejednakost među građanima. Sam izraz socijaldemokratija koristi se i za konkretan oblik društvenog uređenja za koje se socijaldemokrate zalažu. Dok neki smatraju socijaldemokratiju umerenom vrstom socijalizma, drugi, koji socijalizam definišu u tradicionalnom ili marksističkom smislu, odbacuju tu oznaku. 
Socijaldemokratija se odnosi i na društvo ustrojeno po socijaldemokratskim principima. Socijalistička Internacionala - svetska organizacija koja okuplja socijaldemokratske stranke - socijaldemokratiju definiše kao " idealni oblik predstavničke demokratije " koji će rešiti probleme liberalne demokratije putem stvaranja države blagostanja stvorene po sledećim principima: 
sloboda koja znači više od individualne slobode, i uključuje slobodu od diskriminacije, odnosno slobodu od eksploatacije od strane vlasnika sredstava za proizvodnju; 
jednakost i socijalna pravda, koja uključuje ne samo jednakost pred zakonom, nego i ekonomsku i socio-kulturnu jednakost; 
solidarnost koja podrazumijeva saosećanje s žrtvama nepravde i nejednakosti 
Socijaldemokratske partije su se prvobitno zalagale za socijalizam u strogom smislu, koji bi bio postignut klasnom borbom onako kako su je određivali ortodoksni marksisti unutar ili povezani sa Socijaldemokratskom partijom Nemačke: Avgust Bebel, Eduard Bernštajn, Fridrih Engels, Karl Kaucki i Vilhelm Libkneht. Rascepi unutar partije tokom ranog 20. veka doveli su do izlaska revolucionarnih socijalista iz partije, i premoći Bernštajnovog evolutivnog ili reformsko-demokratskog puta ka društvenom napretku unutar socijaldemokratskog pokreta. Širom Evrope, mnoge druge socijalističke partije istovremeno su odbacile revolucionarni socijalizam, i sledbenici ovih pokreta su sebe počeli nazivati socijaldemokratama ili demokratskim socijalistima. Iako socijaldemokrate dele mnoge poglede sa demokratskim socijalistima, oni se često razlikuju po smernicama po konkretnim pitanjima. Socijaldemokratija je trenutno najjača struja socijalizma, koja u međunarodnoj politici ima mnoge izabrane funkcionere, dok je nedaleko za njom demokratski socijalizam; međutim, ovi pokreti često su deo iste političke partije, kao što je slučaj sa Laburističkom strankom u Ujedinjenom Kraljevstvu 1980 - tih, i Radničkom partijom u Brazilu danas. 
Jedan način za razlikovanje između socijaldemokratskih partija ili pokreta i partija demokratskog socijalizma jeste da se o socijaldemokratiji misli kao pokretu ka levo od kapitalizma, a o demokratskom socijalizmu kao pokretu ka desno od marksizma. Drugim rečima, levičarska stranka u matičnom političkom toku države sa tržišnom ekonomijom i glasačkim telom mahom u srednjoj klasi mogla bi biti opisana kao socijaldemokratska stranka, dok bi stranka sa radikalnijim ciljevima i glasačkim telom mahom među radničkom klasom i intelektualcima i istorijom učešća u pokretima bližim ekstremnoj levici mogla biti opisana kao partija demokratskog socijalizma. 
Istorija socijaldemokratije u Srbiji 
Istorija socijaldemokratije u Srbiji počinje oslobođenjem od Turaka i odlaskom prve generacije srpskih studenata u velike, strane univerzitetske centre, gde se susreću sa idejama evropskog socijalističkog pokreta, a prvi među njima bio je Svetozar Marković, koji se na studijama u Rusiji sreo sa idejama Černiševskog. 
Po povratku u Srbiju, sedamdesetih godina 19. veka, Marković osniva časopise Radenik, Javnost, Oslobođenje i piše knjigu Srbija na Istoku, zastupajući ideje demokratije, republike, socijalne pravde i demokratskog federalizma, kao rešenja za još porobljene južne Slovene. Iako je umro u 28. godini, Marković je uspeo da postane začetnik socijaldemokratske ideje u Srbiji. 
Ideje koje je doneo Svetozar Marković ostvarila je tek sledeća generacija srpskih socijaldemokrata, početkom dvadestog veka. 
Najznačajniji čovek druge generacije srpskih socijaldemokrata je bio Dimitrije Tucović, rođen posle smrti Svetozara Markovića, početkom osamdesetih godina 19. veka. Tucović 1903. godine sa drugovima osniva Srpsku socijaldemokratsku partiju, a 1904. i prvi savez radničkih sindikata SSDP. Takođe, pokreće i uređuje Radničke novine i časopis Borbu. 
Tucović uvodi SSDP u Socijalističku internacionalu, ali i kritikuje tada dominantnu Austrijsku socijaldemokratiju povodom aneksije BiH. Objavljuje veliki broj obrazovnih brošura za radnike i druge članove SSDP, kao i nekoliko knjiga, od kojih je najznačajnija Srbija i Albanija. Dimitrije Tucović je i danas obrazac socijaldemokratskog patriotizma, jer uspeva da ujedini kritiku srpskog agresivnog nacionalizma sa prihvatanjem srpskog patriotizma, kao ljubavi prema sopstvenom narodu, bez ikakve mržnje prema drugima. Kod Tucovića to nije bilo samo na rečima, jer je, zajedno sa drugim srpskim socijaldemokratama, glasao protiv ratnih kredita, želeći da spreči Prvi svetski rat, ali je među prvima otišao u dobrovoljce i poginuo kada je Austro-Ugarska napala Srbiju. 
U istoj generaciji srpskih socijaldemokrata važnu ulogu imali su i Radovan Dragović, Triša Kaclerović, Dragiša Lapčević i Dušan Popović, koji su bili ne samo istaknute političke ličnosti u Srbiji, već i u Drugoj internacionali. Između dva svetska rata srpski socijalistički pokret se cepa na demokratsko (socijalističko ili socijaldemokratsko) krilo i radikalno (boljševičko, komunističko). Iako su imali dosta uspeha na raznim izborima, socijaldemokrate polako gube teren pred, s jedne strane, kraljevskim samodržavljem, a s druge, pred demagoškim i populističkim radikalizmom komunista. 
Posle pobede komunista i stvaranja Socijalističke Federativne Jugoslavije nikome, osim komunistima, nije bilo dopušteno stvaranje političkih stranaka, pa ni socijaldemokratama, čiji stari rukovodioci uglavnom umiru u emigraciji u drugoj polovini 20. veka. 
Tek sa padom komunizma i Berlinskog zida, i u Srbiji se ponovo javljaju začeci socijaldemokratije. 
Svetozar Marković 
Svetozar Marković je rođen 1846. godine. Bio je političar, književnik, publicista, pisac, osnivač socijalističkog pokreta u Srbiji, prvi teoretičar realizma u srpskoj književnosti i spada među najznačajnije političke ličnosti Srbije u drugoj polovini XIX veka.Išao je u gimnaziju u Kragujevcu i Beogradu, a posle jednogodišnjih studija na Velikoj školi u Beogradu gde je prihvatio ideje liberala, nastavio je studije tehnike u Petrogradu u Rusiji kao stipendista srpske vlade. U Rusiji je boravio od 1866. do 1869. godine i tamo se upoznao sa socijalističkim i marksističkim idejama, spisima socijalista-utopista, s naprednim piscima i misliocima kao što su bili Černiševski, Pisarov i Dobroljubov koji su bili jedni od najvećih ruskih revolucionarnih demokrata. Zbog zdravstvenih problema napustio je Rusiju i nastavio da studira u Švajcarskoj. Tamo se upoznao sa naučnim socijalizmom Karla Marksa, kao i sa drugim teoretičarima koji su bili njegovi sledbenici. U Švajcarskoj je izgradio svoj odnos prema Pariskoj komuni i internacionali. Slagao se sa delatnošću Prve internacionale i postao njen predstavnik za Srbiju i Balkan.Još kao student počeo je da piše, napadajući liberale u Srbiji, a kao politički radnik pročuo se člankom Srpske obmane " koji je bio objavljen u novosadskom listu Zastava ". U njemu je bespoštedno kritikovao ustav iz 1869. godine, a zbog takođe kritičkih članaka u istoimenom listu o prilikama u Srbiji i politici Namesništva posle smrti kneza Mihaila izgubio je stipendiju koju mu je vlada oduzela i na taj način onemogućila dalje školovanje. 
Vrativši se u Srbiju Svetozar Marković je 1871. godine pokrenuo prvi socijalistički list u Srbiji i na Balkanu - Radenik ". U vreme boravka u Srbiji, pošto se uglavnom bavio izdavanjem listova, zbog pisanja, u kojima je izražavao svoje političke stavove, često se sukobljavao sa vlastima, na čijem se čelu nalazila dinastija Obrenović, koja je na razne načine pokušavala da mu onemogući političku delatnost. Posledice sukoba bile su česta proterivanja i zatvaranja. Prisiljen da napusti Srbiju, skoro godinu dana je proveo kao emigrant u Novom Sadu. Vrativši se ponovo u Srbiju 1873. godine predao se političkom radu. Godine 1873. i 1874. izdavao je politički list Javnost " i Glas javnosti ", a 1875. godine Oslobođenje ". Međutim, i dalje je bio proganjan, hapšen i osuđivan. Zbog navodne štamparske krivice odležao je devet meseci u požarevačkom zatvoru odakle je izašao teško bolestan. Lečio se od tuberkuloze u Italiji, gde je i umro, u Trstu 26. februara 1875. godine. 
Celokupna Markovićeva misao se može analizirati sa aspekta nacionalnog i socijalnog pitanja i politike. Učenje Svetozara Markovića bilo je socijalističko, iako su na njega, uporedo sa Karlom Marksom koga je proučavao, uticali i drugi socijalni mislioci XIX veka. Dolaskom u Rusiju on je pre prihvatio socijalističke ideje i socijalizam kao model uređenja, nego komunističko učenje. U početku je bio liberalno građanski opredeljen i oslanjajući se delimično na liberalni pokret, Marković je u njemu našao izvor svojih shvatanja o individualnim slobodama i predstavničkom karakteru i izbornosti organa vlasti. On je svoj pokret vezao i za nasleđe srpske istorije, čime je postigao znatan stepen originalnosti. 
Bavio se teorijskim izučavanjem srpskog nacionalnog pitanja po kome je trebalo stvoriti jednu državu južnih Slovena na Balkanu. U svom najvažnijem delu Srbija na Istoku " Svetozar Marković je dao i svoje koncepcije rešenja nacionalnih odnosa na Balkanu. Rešenje Istočnog pitanja video je u zajedničkom naporu svih naroda Balkana da se uništi tuđinska vlast, a u federaciji slobodnih balkanskih naroda nalazio je rešenje njihovih međusobnih odnosa. Prema njegovom shvatanju oslobođenje i ujedinjenje Srba i ostalih južnoslovenskih i balkanskih naroda bilo je moguće samo uništenjem Austro-Ugarske i Turske kao nazadnih država i uklanjanjem monarhijske vladavine u Srbiji i Crnoj Gori. Nakon toga bi se mogla stvoriti slobodna i dobrovoljna federacija (savez) balkanskih republika koja bi bila zasnovana na širokoj unutrašnjoj samoupravi u opštinama, srezovima i okruzima. 
Bavio se problemom samouprave tako što je birokratskom režimu, u kome je video uzrok gotovo svih nedaća srpskog naroda, suprotstavio sačuvane tradicije o zadružnom i samoupravnom životu, i u njima našao jednu od osnova društvenog preobražaja. Bio je za lokalnu samoupravu (komunalno uređenje) gde bi osnovnu ćeliju društva činile seoske zadruge sa svojim patrijarhalnim odnosom među članovima. Svetozar Marković je u Srbiju uneo socijalističke ideje, ali kako ona nije bila industrijska zemlja već zemlja seljaka, svoje ideje je prilagodio tadašnjim prilikama. U njegovo doba u Srbiji su tek počeli da se razvijaju kapitalistički odnosi. On je smatrao da bi se to moglo iskoristiti tako što bi se kapitalistički razvitak trebao preskočiti i stvoriti naprednije i pravednije društvo. Zato se zalagao za očuvanje i učvšćivanje porodičnih zadruga, kao osnove novog, socijalističkog društva. Marković je verovao da se zadrugarstvom može mimoići ili izbeći kapitalistički razvitak. U tom cilju osnovao je i razvijao nabavljačko-potrošačke zadruge zanatlija i zanatlijskih radnika. Tako je započeo organizovanje još nedovoljno razvijene radničke klase. Svetozar Marković je prvi teoretičar proizvođačkog i potrošačkog zadrugarstva i pokretač i praktičar na osnivanju zanatsko-proizvođačkih i konzumnih zadruga u Srbiji i Vojvodini 70 - ih godina XIX veka. 
Takođe, on je prvi kod nas počeo borbu protiv nacionalne romantike i građanskog liberalizma u politici i književnosti u čijoj oblasti je zahtevao demokratizaciju umetnosti " kako bi pisci realistički prikazali svoju epohu i poslužili narodnom prosvećivanju. 
Uticaj Svetozara Markovića na politički i kulturni razvitak Srbije bio je jedinstven, ogroman i presudan. On je svojom pojavom označio ne samo početak socijalističkog pokreta nego i opšti uspon progresivnih i demokratskih kretanja i ideja onoga vremena u našu sredinu. Oko njega se okupila đačka i zanatlijska omladina, oduševljena njegovim socijalističkim idejama i realističkim pogledima, koja je uskoro postala najuporniji protivnik postojećih društvenih odnosa. I pored kratkotrajnog delovanja i prerane smrti Svetozar Marković je znatno uticao na dalja politička kretanja u Srbiji. Markovićevi sledbenici nastavili su njegovo delo, iako u izmenjenim istorijskim okolnostima, krajem 70 - ih i početkom 80 - ih godina XIX veka. 
Godinu dana posle njegove smrti, 15. februara 1876. godine, izbile su prve radničke demonstracije u Kragujevcu. Pošto su na opštinskim izborima dobili većinu, sledbenici S. Markovića, među kojima su većinu sačinjavali radnici Topolivnice, fabrike oružja, demonstrirali su ulicama Kragujevca za odbranu svojih prava, a protiv onih koji su pokušavali da im oduzmu vlast. Demonstranti su nosili crvenu zastavu s natpisom Samouprava ". U sledećoj fazi političkog razvitka Srbije započelo je stvaranje stranaka, od kojih se Radikalna stranka oslonila na ideje Markovića koja je u prvo vreme programski usvojila njegovu koncepciju o učešću seljačkih masa u političkom životu zemlje, ali pravi sledbenik i nosilac borbe i revolucionarnih ideja bila je Srpska socijaldemokratska partija. 
Svetozar Marković je napisao veći broj članaka u novinama i časopisima. Njegovi članci Realni pravac u nauci i životu ", Pevanje i mišljenje " i Realnost u poeziji " bili su izvanredno značajni za razvoj novije srpske književnosti, a njegove političke misli i ideje i sociološki pogledi razrađeni su u glavnom i najoriginalnijem delu Srbija na Istoku ". Napisao je još i Načela narodne ekonomije ", Prva internacionala ", Pariska komuna ". 
Dimitrije Tucović 
Dimitrije Tucović rođen je 13. maja 1881. u selu Gostilje na planini Zlatibor. Otac mu je bio pravoslavni sveštenik. Školske 1893 / 1894. godine Tucović je upisao Realnu gimanaziju u Užicu, koja je bila središte socijalističkog pokreta i u kojoj su se čitale zabranjene knjige Vase Pelagića, Svetozara Markovića, Mite Cenića, Dragiše Stanojevića i ilegalni listovi Socijaldemokrat, Zanatliski savez, itd. U gimnaziji je delovala đačka družina " Napredak ", čiji je jedan od njenih osnivača 1883. bio Dragiša Lapčević, a među članovima su bili Dimitrije Tucović, Radovan Dragović i drugi. Tucović je još u gimnaziji postao blizak prijatelj sa Radovanom Dragovićem, od koga je dobio prve socijalističke knjige na čitanje. Već u petom razredu realke čita nemačke klasike i teoretski časopis " Die Neue Zeit ", koji je uživao veliku reputaciju u medunarodnom radničkom pokretu. Nakon Dragovićevog odlaska, Tucović postaje centralna ličnost socijalističke đačke družine " Napredak ", koja je delovala sve do 1897. godine, kada je zabranjena pod režimom Vladana Đorđevića. Sledeće, 1898. godine, ukinuta je i Realna gimnazija u Užicu. U znak protesta protiv zatvaranja gimnazije Tucović i drugi omladinci su istakli veliku crnu zastavu i protestne parole na njenom krovu. 
1899. godine Dimitrije Tucović prelazi iz Užica u Beograd da završi gimnaziju. U Beograd je aktivno radio na organizovanju mladog radničkog pokreta u Kraljevini Srbiji. Od 1901. sarađuje u Radničkim novinama. Iste godine je obnovljeno Beogradsko radničko društvo, Tucović formira socijalističku grupu velikoškolaca i ulazi u upravu Društva, da bi 1902. godine organizovao demonstracije studenata protiv politike Nikole Pašića. Tucović je nastojao da stvori moderne radničke sindikate koji bi se borili za veća radnička prava i bolje uslove rada. Tucović i Dragović obnavljaju raniji " Odbor za vođstvo pokreta " i iniciraju stvaranje " Centralnog odbora ", koji je imao zadatak da koordinira radničke štrajkove. Dimitrije Tucović je predvodio martovske demonstracije protiv kralja Aleksandra Obrenovića 23. marta 1903. u Beogradu, nakon čega je morao da emigrira u Zemun, pa u Beč. 
Poslije majskog prevrata, u Beogradu je 2. avgusta 1903. godine održan Osnivački kongres Srpske socijaldemokratske stranke. Radničke novine, koje je uređivao Tucović, su proglašene partijskim organom. Na međunarodnom planu, SSDP postaje članica Druge internacionale, gdje Tucović sarađuje s Rosom Luxemburg, Lenjinom i drugim socijalistima. 1906. je diplomirao prava na Beogradskom univerzitetu. Godine 1907. odlazi na specijalizaciju u Berlin, ali se početkom 1908. vraća u zemlju zbog krize u pokretu. Iste godine je na VI kongresu stranke izabran za sekretara SSDS. S njim na čelu SSDP je postigla značajne uspehe u poboljšanju položaja radničke klase. Tucović je najviše doprineo da se dva pokreta partije i sindikata ujedine u jedinstven socijalistički pokret. Zahvaljujući Tucoviću, stranka je stekla ugled u međunarodnom radničkom pokretu. Bio je organizator i vođa Prve balkanske socijalističke konferencije, održane u Beogradu od 7 - 9. januara 1910. Na kongresu su učestvovali delegati iz Srbije, Bugarske, Rumunije, Turske, Crne Gore, Makedonije i slovenskih oblasti Austro-Ugarske, koji su se složili da je njihov cilj ukidanje nasilno iscrtanih granica na Balkanu i stvaranje Balkanske federacije. Iste 1910. godine, Tucović je osnovao marksističko-teoretski časopis Borba, i postao njegov urednik. Na Međunarodnom socijalističkom kongresu u Kopenhagenu 17. avgusta 1910. oštro kritikuje socijaliste zapadnih zemalja zbog njihovog držanja povodom aneksije Bosne i Hercegovine. U polemici sa predstavnikom austrijske socijaldemokratije Karlom Renerom, ocenio je politiku Austro-Ugarske prema Bosni kolonijalno-porobljivačkom. 
Dimitrije Tucović mobilisan je 1912. i kao srpski vojnik učestvovao je u balkanskim ratovima i srpskom vojnom pohodu na Albaniju. Kao svedok pokolja albanskog stanovništva u novopripojenim oblastima, Tucović je opominjao da je izvršen pokušaj ubistva s predumišljajem nad celom jednom nacijom ", što je zločinačko delo " za koje se mora ispaštati ". Povratkom iz vojske 1913. ponovo zauzima aktivno mesto u radničkom pokretu. Postao je član Međunarodnog socijalističkog biroa 1914. U praskozorje Prvog svetskog rata boravi u Berlinu sa namerom da doktorira. Međutim, Austro-Ugarska je 1914. objavila rat Srbiji i Tucović se vraća u domovinu, gde stupa u srpsku vojsku. Rezervni kapetan II klase Dimitrije Tucović je 20. novembra 1914. poginuo u Kolubarskoj bici protiv austrougarske vojske na Vrače Brdu blizu Lazarevca. Poginuo je u 33. godini života. Povodom vesti o smrti Dimitrija Tucovića oglasili su se mnogi evropski intelektualci, između ostalih i Karl Kaucki, Lav Trocki, Herman Vendl, Žan Longe i drugi. " Među mnogobrojnim krvavim žrtvama koje je Internacionala podnela na bojnim poljima, Tucović je najpoznatija i najuglednija žrtva. Internacionala će s čašću čuvati uspomenu na njega. " - Karl Kaucki. 
Tucović je objavio oko 600 radova u domaćim i stranim listovima [ 13 ], uglavnom novinske članke, knjige i prevode. Neki od njih su: Srbija i Arbanija, poslednje Tucovićevo delo iz 1914. godine; Borba državnog i revolucionarnog socijalizma u Francuskoj (1902); Sindikalne organizacije (1904) Sindikati i partija (1904); Zakonsko osiguranje radnika (1907); Austro-Ugarska na Balkanu (1908); Zakon o radnjama i socijalna demokratija (1908); Radnički pokret u Srbiji (1909); Za socijalnu politiku (1909); Balkanska konferencija (1910); Prva balkanska socijaldemokratska konferencija (1910); Albansko pitanje (1910); Rat i mir (1910); Oslobođenje žene (1910); Taktika i akcija (1910); Buržoaska i proleterska Srbija (1911); Marks i Sloveni (1911); Srbija i Arbanija (1914). 
Tucović je sarađivao u stranim listovima i časopisima, kao: Vorwärts ", Arbeiter Zeitung ", Der Kampf ", Dei neue Zeit ". Takođe, preveo je veliki broj dela austrijskih i nemačkih teoretičara, uključujući Marksa, Bebela, Kauckog i dr. 
Jugoslovenski komunisti u 20. veku su Dimitrija Tucovića smatrali jednim od svojih preteča. Počast su mu odali tako što su godine 1949. njegovi posmrtni ostaci preneseni sa lazarevačkog vojnog groblja i sahranjeni na trg Slavija, koji je tada preimenovan u Trg Dimitrija Tucovića. Na trgu mu je postavljen spomenik čiji je autor vajara Stevan Bodnarov. Nakon raspada SFRJ, više puta je najavljivano izmeštanje Tucovićevog spomenika sa Slavije ali, zbog otpora javnosti, to nije učinjeno. 
Srpska socijaldemokratska partija 
Srpska socijaldemokratska partija je osnovana 2. avgusta 1903. okupljanjem manjih socijalističkih i sindikalnih grupa, okupljenih oko lista " Radničke novine ". 
Prvi predsednik SSDP je bio Dragiša Lapčević. Većina predvodnika srpske socijalističke partije bili su iz Užica: pored Dragiše Lapčevića, još i Radovan Dragović, Dimitrije Tucović, Dušan Popović i mnogi drugi. 
Kao ideološka podloga je poslužio Erfurtski program njemačke Socijaldemokratske partije. Pod vodstvom Dimitrija Tucovića partija je prihvatila marksističku orijentaciju. Aktivnost partije bila je usmerena na borbu za opšte pravo glasa, zakonodavstvo koje bi štitilo radnike i organizovanje štrajkova, koji su uticali na povećanje nadnica, skraćenje radnog vremena i bolje uslove rada. SSDP je puno uložila u obrazovanje svojih članova, pokretanjem Socijalistiške biblioteke, Agitacione biblioteke, Socijalistiške knjižnice i raznih časopisa (" Život ", " Borba ", " Budućnost ", " Jednakost "). SSDP bila je naročito jaka u novinarskim krugovima. Na međunarodnom planu, SSPS je bila članica Druge Internacionale, a njeni predstavnici imali su veliki ugled u evropskim socijaldemokratskih krugovima. 
U Skupštini Kraljevine Srbije SSDS je imala dva poslanika. Srpska socijaldemokratska partija je vodila doslednu antiratnu politiku i glasala protiv svih ratnih kredita u vreme Aneksione krize, Balkanskih ratova i Prvog svetskog rata. 
U predvečerje balkanskih ratova SSDS se oštro suprotstavljala velikosrpskim planovima za širenje Srbije na Albaniju i Makedoniju. Posebno se to izrazilo u kritici ratnih ciljeva Srbije u prvom balkanskom ratu, koji su ocenjeni kao osvajački, a ne oslobodilački. Kapitalni značaj u tom pogledu ima knjiga Dimitrija Tucovića Srbija i Arbanija: jedan prilog kritici zavojevačke politike srpske buržoazije. Srpski socijaldemokrati su smatrali da se balkanski rat mogao pravdati jedino slamanjem otomanskog feudalizma i nacionalnim oslobođenjem balkanskih naroda, " ali je on izneverio očekivanja u odnosu na Albaniju i Makedoniju ". Tucović se umjesto širenja Srbije zalagao za stvaranje velike Balkanske federacije koja bi bila " politička i ekonomska zajednica svih naroda na Balkanu, na osnovici pune demokratije i potpune jednakosti ". Iz istih razloga SSDS se razišla s austrijskim socijaldemokratima koji su podržavali aneksiju Bosne i Hercegovine. 
Srpski socijaldemokrati su se iz principijelnih razloga protivili ratu, a isto su učinili kada je Austro-Ugarska objavila rat Srbiji 1914. Njeni poslanici u skupštini su bili jedini, ne samo u Srbiji, nego i u cijeloj Evropi, koji su odbili dati glas za ratne kredite na početku prvog svjetskog rata. Prvi svetski rat prekinuo je rad SSDP jer je najveći deo članstva i rukovodstva mobilisan. 
Nakon stvaranja Kraljevine SHS, mnogi srpski socijaldemokrati su se ujedinili u novu partija, koja će kasnije biti poznata kao Komunistička partija Jugoslavije. 
