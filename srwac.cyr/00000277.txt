Koliko su opravdane tvrdnje Vuka Jeremića da naprednjaci zemlju mogu da uvedu u rat? - Takvim besmislicama Jeremić pokušava da zaplaši građane. Na te tvrdnje ne želim čak ni da odgovaram. Samo ću vas podsetiti da četiri godine demokrate dele fotelje sa socijalistima. Uostalom, Jeremića nisam čuo da govori o svojim diplomatskim rezultatima. Što se nas tiče, mi želimo mir i ekonomski razvoj Srbije.
Ministar spoljnih poslova smatra i da, ako ste izdali Šešelja, postoji realna opasnost da izdate i zemlju? - Šešelj je jedini argument DS protiv naprednjaka. A o onome od čega se živi, o investicijama i radnim mestima govore tek sada, poslednjih 30 dana kampanje, pošto su četiri godine razarali zemlju. Mi imamo detaljan program koji predstavljamo građanima obilazeći Srbiju. Ljudi to hoće da čuju od nas. A mi ih uveravamo da su promene moguće.
Koliko su realna obećanja koja građani čuju u izbornim kampanjama? - Ima nerealnih obećanja. Ali se mi u Srpskoj naprednoj stranci trudimo da izađemo pred građane s argumentima, projektima, realnim brojevima Ne želimo da dođemo u situaciju da se izašta pravdamo. Nudimo bezbedan ambijent za poslovanje, garantujemo obračun s korupcijom i kriminalom kao preduslov za ekonomski oporavak zemlje, nove institucije kao što je Kancelarija za brze odgovore, te sistemske zakone, među kojima je svakako novi zakon o javnim nabavkama. Tih nekoliko konkretnih projekata garantuju velike uštede koje će se meriti stotinama miliona evra.
Ivica Dačić je spreman da onoj stranci koja ga podrži na predsedničkim izborima ponudi mesto mandatara? Kako to komentarišete? - Mi nismo skloni kalkulisanju, naročito ne pre izbornih rezultata. Ivica Dačić je deo režima Borisa Tadića i pokazao se kao neprincipijelan politički pregovarač.
Da li ste spremni da formirate savez sa SPS i nakon oštrih reči koje dolaze iz te stranke, kao što su na primer Mrkonjićeve tvrdnje da umesto stručnjaka nudite priučene konobare? - U redovima naše stranke sede brojni obrazovani i stručni ljudi, iznad svega vredni i energični. Ujedinila ih je ideja da su promene u Srbiji moguće i da naša zemlja mora da krene napred. Mrkonjiću poručujem da podvuče crtu ispod svojih obećanja i onoga što je realizovao.
Na čiju podršku računate u drugom izbornom krugu predsedničkih izbora? Postoji li neki dogovor s Koštunicom, Zukorlićem ili nekim trećim? - Nema nikakvog dogovora, iako smo u svakom trenutku raspoloženi da saslušamo sve političke ponude. Kada je reč o eventualnoj podršci, računamo na sve one koji žele da ujedine Srbiju, s kojima imamo zajednički interes i s kojima ćemo moći da postignemo stabilan politički kompromis.
Verujete li da će vlada, kako tvrde stranke vlasti, biti formirana između dva predsednička izborna kruga? - To bi bilo najbolje za Srbiju. Ukoliko mi budemo u situaciji da taj proces ubrzamo, uveravam vas da ćemo to i uraditi.
Ovih dana često imate primedbe na izveštavanje medija i na neravnomerno predstavljanje vaše stranke. Šta konkretno zamerate? - Moje primedbe su zasnovane na svakodnevnom monitoringu svih medija. Dakle, nikada ne govorim napamet, bez konkretnih cifara. Svi rezultati govore da je vladajuća koalicija višestruko zastupljenija u odnosu na SNS. Ne zaboravite da smo najveća stranka u Srbiji i da predstavljamo veliki deo građana, a da po pravilima RRA imamo pravo na ujednačen tretman.
Očekujete li da će do kraja kampanje vaši protivnici pokušati da vam zadaju definitivan udarac? - Oni to pokušavaju od samog početka kampanje. Međutim, mi smo pokazali da možemo da apsorbujemo sve što dolazi iz njihovih redova. Da, spremni smo. Ali je mnogo važnije to što smo mi spremni za 7. maj, dan posle izbora.
Imate li utisak da su hapšenja za paljenje američke ambasade tempirana za period izborne kampanje? - Niko nema pravo da uništava i pali strane ambasade u Srbiji. Mi to osuđujemo, a ako me pitate da li je tempirano, ne znam. Od tog događaja je prošlo nekoliko godina, a o rezultatima istrage se tek sada govori.
Stiče se utisak da u vašoj kampanji za gradonačelnika Beograda izbegavate kritiku na račun vašeg najvećeg protivnika Dragana Đilasa? - Koristim isključivo utemeljene argumente i činjenice. Malo sam se bavio i matematikom, pa sam izračunao koliko se zadužio, koliko je potrošio i koliko godina će proći dok se ti krediti otplate. Sve sam to saopštio Beograđanima. Đilas nije moj lični neprijatelj, samo imamo drugačije vizije Beograda.
Slažete li se s njegovim potezima poput naseljavanja Roma u naselju Resnik? - Bilo je neophodno da se s građanima Resnika postigne dogovor o lokaciji za Rome. Nije u redu da policija i bageri samo banu u neki deo Beograda jer je tako neko odlučio.
Ima li u Resniku i elemenata rasizma? - Ne. Ono što se radi na silu ne može da donese ništa dobro. Romi su nacionalna manjina koja nije na najbolji način integrisana u društvo i o njima treba voditi računa.
Da li ste spremni za TV duel sa Đilasom i koje teme biste kandidovali za taj duel? - Da, spreman sam. Teme bi bile moj i njegov koncept za Beograd.
Koji su vaši konkretni predlozi kada je Beograd u pitanju? Da li i vi planirate izgradnju novih mostova? - Svakako. Jedan bi bio most Zemun Borča, a drugi, da se stari železnički rekonstruiše tako da bude pešačka zona. Ali, to nije sve. Moj plan za Beograd sadrži deset tačaka, među kojima je stvaranje povoljnog ambijenta za investicije, osnivanje Kancelarije za brze odgovore, ukidanje poreza na minimalne plate, brza i efikasna legalizacija, decentralizacija, razvoj turizma, napredna socijalna politika.
Eventualni povratak lidera SRS nebitan Ima nagoveštaja da će se Vojislav Šešelj vratiti u Srbiju pred drugi krug predsedničkih izbora. Koliko to može da poremeti Nikolićev izborni rezultat? - Ne bavim se takvim prognozama. Osnovali smo SNS da bismo vodili politiku u skladu s našim idejama. Naša energija je neiscrpna, radimo dan i noć, svima objašnjavamo naše planove, građani nas razumeju, imamo njihovu podršku To će uticati na izborni rezultat Tomislava Nikolića, a ne zajedničko delovanje naših oponenata.
O premijeru posle izbora Zašto ne izlazite u javnost s kandidatom za budućeg premijera? - Ponavljam da ćemo o mandataru govoriti kada za to dođe vreme, dakle posle izbora. Pošto smo svesni odgovornosti koje to mesto nosi, za sada mogu da vam kažem da će naš izbor biti osoba s izraženim organizacionim sposobnostima, sposobna da svoj tim provede kroz osetljiv period koji, sasvim izvesno, čeka novu vladu.
