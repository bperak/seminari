PLAN ZA UJEDINjENjE ALBANACA
Priredio: Vukota RADIĆ PRIŠTINA, 18. OKTOBRA / SRNA / - Albanske vlasti u Prištini, dok iščekuju nastavak pregovora sa Beogradom, nastoje da ujedine sve političke subjekte oko stava da se status sjevera Kosmeta rješava zajedno sa položajem i statusom juga Srbije - tzv. Preševske kotline.
Priština je pozdravila zahtjv Brisela da Beograd mora da prihvati " teritorijalni integritet Kosova ", ali se, uz negodovanje, saglasila da se pitanje sjevera rješava u skladu sa " Ahtisarijevim planom " koji predviđa formiranje sedam osam opština u tom dijelu pokrajine Srbije.
Tim planom, koji se još drži u tajnosti, planirano je formiranje opština Zubin Potok, Čabra (albanska), Severna Mitrovica, Zvečan, Lešak i Leposavić. Za ove opštine, kojima bi bila priključena i južna Kosovska Mitrovica (albanska), planira se uspostavljanje posebne autonomne skupštine, koja bi imala određene nadležnosti, ali usklađene sa ustavom i zakonima Kosova.
Plan predviđa i uvezanost sa centralnim vlastima u Prištini i mogućnost donošenja odluka koje bi se odnosile na " ekonomsko povezivanje " sa " susjednom Srbijom ".
U slučaju da propadne plan po kome bi pitanje sjevera bilo rješavano unutar kosovskih institucija, Priština sprema plan koji bi značio primjenu mjera reciprociteta - kaže za Srnu izvor blizak privremenim kosovskim vlastima.
Taj izvor tvrdi da je premijer Hašim Tači prihvatio zahtjev Pokreta za ujedinjenje Albanaca iz Preševa koji su zatražili da jug Srbije - opštine Medveđa, Preševo i Bujanovac dobiju isti status kao i opštine na sjeveru Kosova, što bi značilo zaokruživanje kontura buduće jedinstvene države Albanije.
Pokret za ujedinjenje Albanaca iz Preševa već je saopštio da je sa Tačijem postignuta puna saglasnost da se pitanje statusa teritorije Preševske kotline uključi u pregovore, ukoliko se u okviru njih nametne pitanje statusa severa pokrajine.
O nezavisnosti Kosova nema pregovora. Nema pregovora uopšte dok se ne realizuju do sada postignuti sporazumi između Prištine i Beograda. Sva prava koja budu data Srbima na sjeveru Kosova moraju biti priznata i Albancima na području tri opštine juga Srbije - to su stavovi koje je Tači prihvatio.
" Reč je o strategiji ` Svi Albanci u jednoj državi ` - smatra istoričar Dragi Maliković, dekan Filološkog fakulteta u Kosovskoj Mitrovici.
Maliković očekuje da će ubrzo biti pokrenuto pitanje prisajedinjenja zapadne Makedonije, dijela Crne Gore i juga Srbije toj fantomskoj državi - " Velikoj Albaniji ".
Ono što zabrinjava preostale Srbe, posebno one južno od Ibra, jeste prijedlog Predsjedništva privremenog Kosovskog parlamenta, sa kojim se saglasio predstavnik Srba Petar Miletić, u vidu rezolucije o " normalizaciji odnosa između Republike Kosovo i Republike Srbije ".
Članovi Predsjedništva iz Demokratske partije Kosova, Demokratskog saveza Kosova, Alijanse za budućnost Kosova i Alijanse za buduće Kosovo, uz taj jedan srpski glas, zauzeli su stav da:
Skupština Kosova podrži proces normalizacije odnosa između dvije " nezavisne i suverene države, Kosova i Srbije "
" Republika Kosovo " potvrđuje princip da proces između nje i Republike Srbije treba da olakšaju EU i SAD.
Dijalog i njegovi rezultati treba da budu usklađeni sa suverenitetom Kosova, međunarodnim subjektivitetom, teritorijalnim integritetom i ustavnim uređenjem Kosova.
Skupština " Republike Kosovo " ovlašćuje Vladu da vodi ovaj proces.
Vlada " Republike Kosovo " dužna je da redovno izvještava o procesu normalizacije odnosa između Republike Kosovo i Republike Srbije.
Kosmetske Srbe najviše brine ćutanje Beograda na djelovanje samozvanih predstavnika Srba u kosovskim institucijama.
Marko Jakšić, potpredsjednik Skupštine srpskih opština i naselja na Kosmetu, kaže da ono što " Tačijevi Srbi prihvate ne obavezuje niti može imati bilo kakvih posledica po Srbe na severu pokrajine ".
" Problem je ćutanje vlasti Srbije na opasnu strategiju terorista iz Prištine (koju, nažalost, podržavaju i neki nazovi-Srbi), koji nastoje da iskoriste prijateljstvo sa pojedinim zapadnim zemljama da bi realizovali ideju o ujedinjenju svih Albanaca " - zpozorava Jakšić.
