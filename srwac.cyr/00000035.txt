Dugo se osećala potreba za nečim prepoznatljivim, za nečim što će se u mnogome razlikovati od do sada ponuđenog kada je u pitanju predstavljanje Crkve Lazarice i ukazivanje na njen značaj, na njenu ulogu i mesto koje joj pripada u okviru istorije našeg naroda. Lazarica je nešto najdragocenije, nešto najlepše, nešto najsvetije što je iznedrio srpski narod oličen u Svetom knezu Lazaru. O Lazarici je mnogo rečeno, mnogo napisano ali živimo u vremenu kada se malo čita, kada se brzo živi, jednom rečju živimo u vremenu medija i računara. Zato smo želeli da na savremen način, jezikom rašunara upoznamo prijatelje i poštovaoce ove svesrpske svetinje sa njenom istorijom, arhitekturom, prepoznatljivim stilom, sa onim što je Lazarica bila juče, što pretstavlja danas i što će biti sutra. 
Zbog toga smo pristupili realizaciji ideje koja je već par godina bila prisutna. No budući da obično sve biva kako Bog hoće a ne kako i kada čovek hoće, tek sada su se stekli uslovi da ova naša ideja zaživi i da se ostvari na jedan brilijantan način. Gospod nam je poslao blagoslov u vidu dva mlada čoveka koji su virtuozi na računaru i koji su nadasve kreativni ljudi koji vole Crkvu i koji su bili spremni da svoju kreativnost stave u službu Crkve. Gospodin Filip Jovanović, mladić koji je završio bogosloviju i koji se sprema da postane sveštenoslužitelj zajedno sa budućim arhitektom gospodinom Đorđem Banovićem pristupio je izradi multimedijalne prezentacije Crkve Lazarice. 
Bilo je potrebno mnogo rada, mnogo odricanja, traženja podataka o ovoj našoj svetinji, jer smo želeli da našim vernicima i ljubiteljima srednjevekovne arhitekture i umetnosti stavimo na uvid sve ono što je značajno i što će njihovu ličnost obogatiti i na taj način približiti poznanju istine, poznanju samoga Boga. 
Budući da veliki broj pravoslavnih Srba živi na svim kontinentima i da mnogi od njih ne govore maternjim jezikom želeli smo da na ovaj način i njima približimo ovu našu svetinju nad svetinjama, ovaj srpski Sion. Toga radi ova multimedijalna prezentacija rađena je dvojezično, na srpskom i engleskom jeziku. Mislimo da će na ovaj način interesovanje za Lazaricu biti mnogo izraženije i da će na taj način mnoga naša braća koja žive u rasejanju poželeti da uspostave kontakt sa ovom našom svetinjom i na taj način početi da se interesuju za život, pre svega duhovni, u svojoj matici. 
Pravo je vreme da se na ovaj način uspostavi veza između Lazarice koja je postala duhovna majka mnogim novim lazaricama širom vaseljene sa željom da se i oni aktivno uključe u misiju koju na svojevrstan način ima Lazarica. 
Pošto Crkva Lazarica vrši svoju misionarsku dužnost preko mesečnika za hrišćansku kulturu i crkveni život želja nam je da ova multimedijalna prezentacija bude još jedan vid misionarenja koja će učiniti da mnoge duše koje su suhe kao pustinja procvetati kao krin i pokazati sebe u svoj svojoj raskošnoj lepoti. Sa blagoslovom Božijim i Svetog kneza Lazara. 
