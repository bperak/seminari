Prvi seminar sa temom doprinosa Crkve obrazovanju u prošlosti, sadašnjosti i budućnosti je bio koncipiran kao četvorodelni, gde je svako od realizatora imao svoje izlaganje, sledećim redom:
Prvi predavač je bio Antonio Aras, katiheta u Beogradu, koji je pokušao na jedan praktičan način da nam ponudi odgovor na pitanje: kako ostvariti cilj veronauke i pritom koristiti savremene forme i sredstva? Praktično kroz niz radionica nam je pokazano kako poboljšati kvalitet izvođenja verske nastave uz pomoć kreativnih nastavnih metoda, odnosno kako razviti sam predmet kroz korelaciju sa drugim predmetima u školi, ili sveobuhvatno rečeno, kako sačuvati staro vino u novim sudovvima, otkrivajući nam praktične delatne tajne, sve u cilju da se preko raznih primera, radionica i ideja razvije kreativna sposobnost veroučitelja i učenika, a na taj način i poboljša kvalitet izvođenja časova verske nastave.
Zatim je usledilo teorijsko predavanje Vladana Kostadinović, profesora patrološke grupe predmeta u Bogosloviji u Kragujevcu, naglašavajući da je biti hrićanin od samog dolaska Mesije bilo izazov. Hrišćanstvo je kao vera nastalo i širilo se u konkretnom vremenu i prostoru u potpunosti koristeći forme misli i izražavanja tadašnjeg sveta. Počev od Svetog apostola Pavla, hrišćanstvo je uspevalo da se nadoveže i iskaže ne potirući postojanje antičkog sveta. Upravo sposobnost preobražavanja temelja antičke misli bila je jedna od glavnih karakteristika velikih otaca i učitelja Crkve. Dajući jedan istorijsko-patrološki pregled teme, on zaključuje da je jedan od kategoričkih imperativa savremenog hrišćanstva sposobnost adaptacije i artikulacije jevanđelskih istina kroz savremene forme. Ovo može imati blagotovorni uticaj u svetu netolerancije i rastućih deoba po svim osnovama. Hristos nije i ne sme postati rudiment prohujalih epoha, moralni guru. Na nama je da navedeno sprečimo koristeći upravo forme koje su nam date, a za to možemo iskoristiti iskustvo sinergije jelinske obrazovne baštine i otkrovenjske vere.
Treći predavač đakon Zlatko Matić, profesor dogmatske grupe predmeta u Bogosloviji u Kragujevcu, izvršio je prezentaciju udžbenika za 7. i 8. razred osnovnih škola autora episkopa Ignatija (Midić). Ove udžbenike ne čini novim samo to što su sada prvi put štampani udžbenici za ove razrede, već i sam pristup gradivu koje je predviđeno za obradu. Oni ni po čemu ne zaostaju za udžbenicima iz drugih predmeta, i ne samo da donose ogromnu koristi učenicima koji će iz njih učiti, već i nama veroučiteljima bivaju odličan izvor i pomoć pri realiѕaciji mnogih nastavnih tema.
Četvrti predavač, čijim predavanjem je i završen prvi seminar je bio protojerej-stavrofor dr Zoran Krstić, rektor Kragujevačke Bogoslovije i profesor Pravoslavnog bogoslovskog fakulteta, pokušavajući da odgovori na postavljeno pitanje identiteta veronauke i važnosti katihizacije, nadovezuje se na dilemu: da li je cilj obrazovanja i vaspitanja stvaranje društva znanja ili društva vrlina? Pogotovo je odgovor na ovo pitanje aktuelan u tzv. tranzicionim vremenima i društvima u kojima staro već gubi značenje, a novo se još nije iskristalisalo. Nesigurnost koja karakteriše ovaj period može biti prevaziđena upravo razvijanjem hrišćanskih vrednosti, jer savremeni svet mnogo više liči na donikejski period, nego što liči na postkonstantinovski period i na tradicionalna hrišćanska društva.
Autor i realiator drugog seminara je g-đa Snežana Pavlović, savetnik u Ministarstvu prosvete i nauke. Jedan od osnovnih ciljeva njenog seminara u prvom redu ja de pospei uspostavljanje jasanog i prihvatljivog način komunikacije i saradnje između veroučitelja učenika, kako bi se razvio interaktivni vid komunikacije između nastavnika i učenika, ali i prepoznale nove mogućnosti za razvijanje pravoslavnog katihizisa, u duhu autentičnog iskustva učenja Crkve, sa posebnom pažnjom koja odgovara potrebama i odlikama novih generacija mladih ljudi, prema kojima je nastava usmerena. U tu svrhu realizator nam je rredstavio niz izvanrednih kratkometražnif filmskih ostvarenja koja nam i u samoj nastavi mogu biti od dragocene koristi, posebnu pažnju je izazvao film Promena paradigme u obrazovanju, posle kog kao i svih drugih koji su prikazani su razvijane diskusije u kojima je došlo da međusobne razmene dragocenih ličnih iskustava veroučitelja.
Obogaćeni jednim ovakvim nesvakidašnjim iskustvom, zadobivši neizskazivu korist kako na teorijskom tako i na praktičnm polju našeg katihetskog poslanja, ostaje nam samo da zadobijeno složimo u našim srcima i posvedočimo učenicima poverenim nam od Gospoda najveću tajnu Bogočoveka Hrista govoreći im njihovim jezikom sadašnjice koji oni najbolje razumeju.
