Kultura
U smederevskoj tvrđavi počinje obnova crkve iz 10. veka otkrivene pre 30 godina. Kroz vekove, na istim temeljima podizana pravoslavna, katolička crkva i džamija
Burna istorija lokaliteta počinje u desetom veku, pola milenijuma pre nego što će na istom mestu nići Đurđeva tvrđava. Veruje se da je najpre izgrađena vizantijska crkva, da bi u prvoj polovini 15. veka despot Đurađ obnovio crkvicu, koja je potom porušena padom pod Turke 1459. godine.
Stručnjaci Republičkog zavoda za zaštitu spomenika kulture ušli su u vizitorski centar Carska palata Sirmijum i počeli otkrivanje podnih mozaika
Stručnjaci Republičkog zavoda za zaštitu spomenika kulture ušli su u vizitorski centar Carska palata Sirmijum i počeli otkrivanje podnih mozaika. U palati je 350 kvadratnih metara podnih mozaika koji su ovde ugrađeni u trećem i četvrtom, a od kad je Sirmijum prestao da postoji, u šestom veku, prekriveni su zemljom. Republičko ministarstvo kulture izdvojilo je samo za ovu godinu 1,8 miliona dinara za restauratorske radove, koji će trajati naredne dve-tri godine.
Navršilo se sto godina od početka iskopavanja na najvećem i najznačajnijem vizantijskom gradu u unutrašnjosti Balkana, Caričinom gradu
Ove godine obeležava se stogodišnjica početka iskopavanja na ostacima jednog od najvećih i najznačajnijih vizantijskih gradova u unutrašnjosti Balkana Justinijani Primi, u narodu poznatom kao Caričin grad. Reč je o izuzetnom spomeniku antičke kulture, urbanizma i arhitekture.
Prvi opis ruševina ovog grada dao je putopisac Mita Rakić 1880. godine u listu Otadžbina pod naslovom Izgubljeni grad u dolini Puste reke. Trag o postojanju grada na visoravni obrasloj šumama na ušću Svinjaričke i Caričinske reke ostavio je i Feliks Kanic u svojoj studiji Srbija, zemlja i stanovništvo. Značaj Caričinog grada prvi je uvideo Vladimir Petković, pomoćnik čuvara Narodnog muzeja u Beogradu, koji je u leto 1912. godine započeo iskopavanja na najvišoj koti grada. Sa otkrićem veličine grada, ostataka mozaika, motiva arhitektonske plastike, izneo je prve hipoteze da se radi o Justinijani Primi, gradu koji je podigao vizantijski car Justinijan Prvi (527 565), kako se pretpostavlja, u znak zahvalnosti prema kraju u kojem je rođen oko 485. godine kao Flavije Petar Sabatije.
Arheolozi na periferiji sela Maskare kod Varvarina našli ranovizantijsko utvrđenje iz šestog veka
Verovatno da selo Maskare kod Varvarina ne bi ni zainteresovalo javnost da arheolozi nisu na periferiji ovog seoceta našli ranovizantijsko utvrđenje iz šestog veka. Tako je skoro preko puta mnogo poznatijeg srednjovekovnog grada Stalaća sa lokalitetom poznatim pod imenom Bedem, oživelo i selo.
Stručnjaci će uskoro ponovo biti na terenu. U Narodnom muzeju u Kruševcu najavljuju sistematska arheološka istraživanja Bedema. Podrška je stigla i od Ministarstva kulture, sredstva od 400.000 dinara pomoći će da se još više rasvetli istorija neobičnog utvrđenja. Zajedno sa kolegama sa Arheološkog instituta iz Beograda sistematska istraživanja Bedema započeta su najpre 2008, a nastavljena su u jesen 2010. godine.
Izložba " Zlatna Vizantija i Istok " koja se održava od 31. marta do 4. novembra 2012. godine u u renesansnom dvorcu Šalaburg osvetliće Vizantijsko Carstvo sa drugog aspekta uz nekoliko novina. Vizantija je odigrala jednu od najznačajnijih uloga za formiranje savremene Evrope. Njena prestonica Konstantinopolj, bila je oko osam vekova najznačajniji centar kulture i nauke u Istočnom Sredozelju.
Izložba obuhvata period od osnivanja Konstantinopolja 330. godine do 1453. godine, kada su grad osvojili Turci. Na ovoj izložbi posetioci mogu da vide vizantijsku kulturu i umetnost, kao i veličanstvenu umetnost fresko slikarstva i luksuznih predmeta.
