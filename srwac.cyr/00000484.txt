Sednica Eparhijskog saveta Eparhije šumadijske
Sednica Eparhijskog saveta Šumadijske eparhije održana je 4. marta 2013. g., na dan kada Crkva proslavlja svete apostole Arhipa, Filimona i Apfiju, u Vladičanskom dvoru u Kragujevcu.
Pre radnog dela, članovi Saveta su učestvovali u svetoj Liturgiji koju je služio u kragujevačkoj Sabornoj crkvi Uspenja Presvete Bogorodice Njegovo Preosveštenstvo Episkop šumadijski Jovan. Tokom Liturgije proiznesene su molitve Priziva Svetog Duha za blagosloven rad Eparhijskog saveta, na kojem su razmatrani dometi crkvenog života u Šumadijskoj eparhiji tokom 2012. godine. Takođe, u Katedralnom hramu novoizabrani članovi Saveta položili su zakletvu da će svoju dužnost obavljati u duhu pravoslavnog predanja, poštujući Ustav i pravila Srpske Pravoslavne Crkve.
Otvarajaći zasedanje, kojem je i presedavao, Episkop šumadijski Jovan je poželeo novoizabranim članovima Saveta plodotvoran rad na korist Crkve, odnosno zahvalio im je na dosadašnjem angažovanju u svojim parohijskim zajednicama, što ih je preporučilo za članove Eparhijskog saveta. Episkop je još poželeo članovima da njihov vrlo odgovoran rad bude uvek bogougodan.
Sumirajući svoj arhipastirski rad u 2012. godini, vladika Jovan je istakao da su mnoge aktuelne društvene i ekonomske teškoće sprečile bolje rezultate, ali da se i postignutim može biti zadovoljno. Istakao je da su i u otežanim okolnostima tokom prošle godine osveštana četiri novopodignuta hrama, kao i novi Vladičanski dvor u Kragujevcu u kojem je održana i sednica Svetog arhijerejskog sinoda naše Crkve.
Članovi Saveta su informisani da od decembra meseca prošle godine, kada se upokojio episkop žički Hrizostom, Episkop Jovan obavlja dužnost administratora Žičke eparhije i da značajan deo vremena posvećuje obavezama u ovoj Eparhiji. Episkop Jovan je istakao kako veruje da će sve nedaće nadjačati naša vera i naše molitve i da se on, kao arhipastir, na svakodnevnim bogosluženjima, odnosno na svakodnevnim svetim Liturgijama moli za spasenje svakog čoveka.
Većina tačaka dnevnog reda odnosila se na sagledavanje crkvenog života u Eparhiji i na ukupne rezultate eparhijskih organa i tela tokom prošle godine. Odgovorni za funkcionisanje ovih organa podneli su o tome izveštaje, uz iscrpne podatke o materijalno finansijskom poslovanju. Što se tiče finansijskog poslovanja na nivou Eparhije, obezbeđeno je da i prošle godine prihodi budu dovoljni da pokriju sve veće troškove.
I na ovogodišnjem zasedanju Savet ističe da su napori koje čini Njegovo Preosveštenstvo Episkop Jovan sa sveštenstvom i monaštvom na liturgijskom i sveukupnom plodotvornom preporodu verskog života u Eparhiji, dali značajne rezultate, što se naročito vidi u sve većem broju vernika koji aktivno učestvuju u svim vidovima crkvenog života. Jednoglasno su podržali sve vidove arhipastirskog rada. Takođe jednoglasno usvojeni su svi izveštaji o radu u prošloj godini ustanova, organa i tela Šumadijske eparhije.
U razgovoru o pitanjima izvođenja verske nastave u osnovnim i srednjim školama na teritoriji Šumadijske eparhije, članovi Saveta su informisani da časove pravoslavnog katihizisa na području Eparhije izvodi oko 150 veroučitelja. Broj učenika koji pohađaju ove časove je na nivou nekoliko poslednjih godine. Članovi Saveta veruju da će njihov broj u budućnosti biti povećan, odnosno da će intenzivan rad na poboljšanju kvaliteta verske nastave i na ozbiljnijem stručnom usavršavanju veroučitelja privući više mladih hrišćanskoj nauci.
Eparhijski savet Šumadijske eparhije vrlo uspešnim ocenjuje rad u prošloj godini Eparhijske izdavačke kuće Kalenić, koja je objavila više vrlo zapaženih teoloških knjiga, lista Kalenić, radio stanice Zlatoust i eparhijskog Prodajno-skladišnog centra.
Što se tiče aktivnosti u Eparhiji u tekućoj godini, dogovoreno je da pored redovnih poslova Eparhije i njenih organa, odnosno manastira, parohija i crkvenih opština, težište rada bude na većem uključivanju Crkve u zbrinjavanju potrebitih, to jest da se iznađu mogućnosti i sredstva da se materijalno i na druge načine pomogne pojedincima koji sve teže žive u vremenu dugotrajne ekonomske krize.
U završnom delu zasedanja, Episkop šumadijski Jovan je zahvalio članovima Saveta na dosadašnjem trudu i pokazanoj ljubavi. Poželeo je da i u 2013. godini zajedničkim snagama, u sabornom duhu, budu ostvareni postavljeni ciljevi.
