Dr Jorgovanka Tabaković i Bojan Terzić - 17.09.2011.
17.09.2011
Na čemu insistiramo? Mi smo još u novembru mesecu prošle godine počeli priču o uštedama koje je moguće napraviti ako se smanji broj ministara u Vladi Srbije. Predali smo o tome u proceduru Predlog zaakona u novembu mesecu i šta se desilo? Vladajuća koalicija je odbila da raspravlja o tome, ali je u martu mesecu, 14. marta, izabrala novu Vladu, rekonstruisanu. Mi, naprednjaci, smo taj poduhvat nazvali Rekonstrukcija Titanika, a da se pokazalo da je to spašavanje Titanika govori i podatak da će nam se u skupštinskoj proceduri za koji dan naći rebalans budžeta posle 6 meseci od rekonstruisanja Vlade i to uz pritisak Međunarodnog monetarnog fonda.
Srpska napredna stranka je predlagala smanjenje broja ministarstava pre donošenja budžeta za 2011. godinu da bi se ušteda mogla predvideti u budžetu koji se troši čitave godine. Za razliku od nas, vladajuća koalicija je rekonstrukciju napravila pod pritiskom, rebalans će nam doneti posle 6 meseci i nećemo moći da utvrdimo ni način trošenja, ni zloupotrebe sredstava iz budžeta upravo zbog toga što rebalans nije urađen onda kada je to bilo neophodno. Ali su to ipak uradili i pod pritiskom Međunarodnog monetarnog fonda. Ono što je najvažnije, Zakon o javnim nabavkama kojim, videćete kada vam kolega Bojan bude obrazlagao detalje, kojim je moguće uštedeti 2 procenta od bruto društvenog proizvoda, odnosno preko 60 milijardi dinara, o tome neće ni da razgovaraju. To su samo prilozi za Dnevnik RTS-a gde se priča da će oni nešto navodno uraditi. Ako na internet stranici Srpska napredna stranka postavlja svoj Zakon kojim otvara javnu raspravu i ostaje otvorena za primedbe, sugestije i kritike, Zakon kojim se štedi 60 milijaardi dinara, to znači da ova država ne bi morala da uzme međunarodnih kredita ni kredita od komercijalnih banaka u vrednosti od 600 miliona evra. To je direktna ušteda, a ušteda ako se ne bi uzeli ti krediti i ne bi plaćali troškovi zaduživanja, troškovi kamata, opterećivanja budućih generacija, sigurno se može proceniti na milijardu evra godišnje.
Srpska napredna stranka nije stranka koja prati druge dok pričaju o promenama, ali ih ne čine. Srpska napredna stranka je stranka koja vodi i za to ima snagu, energiju i znanje i Zakon o javnim nabavkama ja upravo jedan od najkonkretnijih primera ekonomskog programa Srpske napredne stranke. O detaljima moj kolega Bojan Terzić, a sve ćete inače imati na našoj internet prezentaciji.
Bojan Terzić: Dakle ja ću početi sa novinama koje predviđa ovaj Predlog zakona o javnim nabavkama. Najpre, to je usklađivanje sa direktivama Evropske unije, pošto važeći Zakon nije uskađen sa direktivama, iako je donet 2008. godine, a direktive 2004. godine. Zatim, uvodi se nov postupak, to je konkurentni dijalog, i dva nova oblika postojećih postupaka, to je sistem dinamične nabavke i okvirni sporazum. Takođe, mehanizam za kontrolu primene pregovaračkog postupka bez objavljivanja javnog poziva, zatim je tu mehanizam za sprečavanje sukoba interesa i korupcije u javnim nabavkama, što postojeći zakon uopšte ne sadrži. Ima i sporazum o integritetu kojim se sprečavaju dogovori između ponuđača. Uvođenje posebnog načina kontrole najvećih nabavki, smatramo da je to negde, s obzirom na iznos koji smo predvideli kao granični, da je to negde između 35 i 40 ugovora o javnim nabavkama godišnje. Dakle, te ugovore i taj postupak bi nadzirao građanski nadzornik. Javna nabavka male vrednosti je ovim nacrtom uređena na način koji obezbeđuje potpunu transparentnost i otvorenost ovog postupka, sa druge strane ne dira u jednu jednostavnost s obzirom da se radi o nabavkama manje vrednosti. Uneti su međutehnološki standardi izričito i ekološki standardi i različiti podsticaji za naručioce da prilikom nabavke vode računa o zaštiti životne sredine. Uostalom, to je i posebno načelo zaštitu životne sredine, jasno propisan način i rokovi za zaključenje ugovora. Dešava se da prođe i po tri i više meseca od donošenja odluke o izboru najpovoljnije ponude do zaključenja ugovora. Možete da zamislite kolike troškove to prouzrokuje ponuđačima. Jasno i restriktivno propisane mogućnosti promene ugovora. Znate da se u javnosti često govori da je jedan od oblika zloupotreba u javnim nabavkama promena već zaključenog ugovora o finansiranju čime se menja njegova vrednost, menja specifikacija i slično. Uređena koncesija radova u skladu sa direktivom Evropske unije. Postojeći Zakon o koncesijama nije usklađen sa pravom Evropske unije. Vlada je najavila da će doneti nov Zakon o koncesiji ama i mi ćemo pratiti da li će ispuniti obećanje. Uređene nabavke u oblasti odbrane i bezbednosti. Ovo je potrebno naročito naglasiti, jer je ova vrsta nabavki u potpunoj tajnosti, a svedoci smo da su se upravo u ovoj oblasti pojavile dve najveće afere (satelit i nabavka pancira). Mi smo ovde postavili bar jasnu osnovu za detaljnije uređivanje nabavki u oblasti odbrane. Jasno su propisani kriterijumi kada određena nabavka može biti proglašena poverljivom. Ono što je takođe značajno, što nisam čuo do sada u javnosti da je neko postavio pitanje: Da li i koliko se nabavke u oblasti odbrane i bezbednosti za potrebe bezbednosnih službi, za potrebe vojske finansira iz javnih sredstava, sredstava koje kontroliše država, ali ne iz budžetsakih sredstava koje su namenjene za te vrste nabavke?. Voleo bih da, pošto stalno govorimo o civilnoj kontroli službi bezbednosti čujemo i ovo pitanje, recimo u Odboru za bezbednost Skupštine Srbije. Povećane su nadležnosti i ovlašćenja državnih organa koje treba da kontrolišu postupak javne nabavke. To je pre svega Uprava za javne nabavke, Republička komisija za zaštitu prava i Državna revizorska institucija. Rad Republičke komisije za zaštitu prava je promenjen, uvedene su novine gde treba da Republička komisija za zaštitu prava donosi odluke u predviđenim rokovima, jer je sada kašnjenje po nekoliko meseci. Rok zastarelosti prekršaja povećan je na 3 godine, postojeći rok zastarelosti od godinu dana je potpuno neprimenljiv. Ako vi znate kada Državna revizorska institucija sa nedovoljnim kapacitetima izvrši reviziju javnih nabavki iz prethodnih godina onda vam je sasvim jasno da postoji mala mogućnost za pokretanje prekršajnog postupka i utvrđivanje odgovornosti. U primeni ovaj Zakon treba da donese efikasniju upotrebu javnih sredstava. To je ono što se naziva najbolja vrednost za novac i nadamo se i verujemo da su promene koje smo predvideli dobra osnova za to. Samo bih hteo da kažem da je uvođenje okvirnog sporazuma veoma važno, jer to omogućava ukrupnjivanje nabavki, bolju kontrolu samog postupka i ušteda u samim troškovima postupka. Ovim nacrtom smo podstakli poručioce da primenjuju elektronske nabavke. U Srbiji nema uopšte tog podatka, nisam mogao da dođem so njega, Uprava za nabavke to nije navela, da li je sprovedena elektronska licitacija, jer prema procenama u Evropskoj uniji elektronske nabavke povećavaju broj ponuđača i ostvaruju uštedu od 5 posto. Takođe, ova centralizacija nabavki treba da omogući da se, pre svega državni organi, ne nabavljaju odvojeno pojedina dobra, usluge i radove koji se stalno ponavljaju i na taj način će se takođe smanjiti troškovi primene.
Ono što je najvažnije, koliko se može uštedeti primenom ovog Zakona, nova ekonomska istraživanja rađena u Evropskoj uniji pokazuju da čak i malo povećanje transparentnosti i otvorenosti dovodi do ušteda. Objavljivanje poziva za podnošenje ponuda rezultuje uštedom od 1,2 % (vrednosti nabavke) u odnosu na nabavku gde poziv nije objavljen. Uz korišćenje otvorenog postupka sačuva se dodatnih 2,6 %. Na osnovu ovoga naručioci koji objavljuju pozive i još koriste otvoreni postupak mogu očekivati uštede i od 3,8 % ukupne vrednosti nabavke. Očekujemo da se vrednosni udeo javnih nabavki male vrednosti sa sadašnjih 12 %, smanji na oko 7 % (pre svega zbog promene režima nabavke usluga iz sadašnjeg aneksa 1 B), a vrednosni udeo pregovaračkog postupka bez objavljivanja javnog poziva sa sadašnjih 24 % prepolovi na 12 %. Uštede samo po tom osnovu bi bile 1.6 miliona dinara.
Procenjuje se da se 20 % - 25 % javnih sredstava namenjenih javnim nabavkama izgubi zbog korupcije. Ukoliko bi smanjili učešće ova dva potpuno netransparentna postupka, dakle pregovarački postupak bez objavljivanja javnog poziva i javna nabavka male vrednosti, ostvarili bi uštede za dodatnih 6 milijardi dinara Predvideli smo brojne mere za smanjenje korupcije koje, ukoliko se efikasno primenjuju, mogu smanjiti nivo korupcije sa trenutnih, kako se procenjuje, 20 - 25 % (imajte u vidu da se veliki broj nabavki uopšte ne evidentira i ne podnose izveštaji Upravi, a prema izjavi direktora Uprave za javne nabavke, veliki broj malih naručilaca uopšte ne prijavljuje svoje nabavke) na prihvatljivih 5 % do 10 %. Dakle, smanjiti korupciju za velikih 15 %, što je od ukupne vrednosti evidentiranih javnih nabavki 40.958.295.900 dinara (više od 40 miliona dinara). Ako bi se korupcija smanjila i za 20 procenata, što je sasvim moguće ako energično primenjujete i ovaj i druge zakone uštede, samo po osnovu smanjivanja korupcije bile bi 54 milijarde dinara što zajedno sa ovim prethodno navedenim uštedama iznosi više od 62 milijarde. Napominjemo da bi se pored ovih ostvarile i velike uštede u primeni ovog zakona na nabavke na koje se trenutno ne primenjuje (kupovina i zakup nepokretnosti, brojne nabavke u oblasti odbrane i bezbednosti koje se neopravdano proglašavaju tajnim, tehnička oprema za potrebe produkcije radio i tv programa i dr.). To znači da imamo prazninu, ne postoji bilo kakva procedura po kojoj vi možete kupiti nepokretnost kao državni organ bilo gde u Srbiji. S obzirom da država nema jedinstvenu evidenciju o ovim nabavkama na koje se zakon ne primenjuje, ne možemo da procenimo kolika je njihova ukupna vrednost (svakako da nije manja od 1 / 3 do ½ evidentiranih nabavki), tako da ne možemo proceniti ni uštede koje bi ovaj zakon ostvario u pogledu tih nabavki, ali bi one bile svakako velike. Ukoliko deo tih nabavki prenesemo u okvir zakona imaćete dodatnu uštedu. Nacrtom smo predvideli izričito da se u izveštaj koji se dostavlja Upravi na navede koje su nabavke sprovedene izvan okvira zakona. Problem javnih nabavki nije samo korupcija, već i konkurencija. Pad prosečnog broja ponuda po postupku je konstantan od 2003, kada je iznosio 8,5 dok u 2010. iznosi 3,5. U EU je prosečan broj ponuda po postupku 5,4. Uzrok pada konkurencije u postupku javne nabavke nije samo ekonomska kriza, već i nedovoljna transparentnost, neizvesnost naplate potraživanja (što uzrokuje da se mala i srednja preduzeća pojavljuju najčešće kao podizvođači velikih kompanija, čime se smanjuje konkurencija i istovremeno povećava ponuđena cena), visoki troškovi postupka, dogovori ponuđača. Ako se na ovom planu problemi umanje ostvarićemo i ovde dodatne uštede. Što se tiče troškova, i ovde nema nikakve evidencije. Mi ne znamo koliko zapravo jedan postupak nabavke košta i koliko je ona efikasna. U EU se troškovi procenjuje na oko 1,4 odsto sredstava namenjenih za nabavku. Neophodno je radi smanjenja troškova postupka ukrupniti nabavke, delimično centralizovati nabavku, ali voditi računa da ta centralizacija ne dovede do smanjenja konkurencije i nemogućnosti da mala i srednja preduzeća učestvuju, zapošljavati stručne i nezavisne ljude, nagrađivati komisiju i članove komisije za javnu nabavku kada ostvare konkretne uštede. Naravno, ne očekujemo da se ove uštede ostvare samo donošenjem ovog zakona i odmah nakon njegovog donošenja. Potrebna je njegova višegodišnja i odlučna primena, a što je naravno stvar političke volje. Srpska napredna stranka, njeno rukovodstvo i njeni članovi imaju tu volju, energiju i znanje da ostvare navedene uštede. Podsećamo Vladu da je neophodno, ali ne na brzinu, doneti zakon o privatno javnom partnerstvu i novi zakon o koncesijama, radi stvaranja uslova za investicije u infrastrukturu i komunalni sektor i radi usklađivanja sa pravom EU, jer investitor nije spreman da troši svoje vreme i novac na proučavanje naših specifičnih propisa. Potrebno je pre svega zbog investiranja, ali i radi dobijanja statusa kandidata i pregovora za pristupanje Evropskoj uniji doneti ove zakone. Ova tri zakona (Zakon o javnim nabavkama; Zakon o koncesiji; Zakon o javnom privatnom partnerstvu) temelj su uređene i jedinstvene procedure dodele javnih ugovora. Nacrt zakona koji je pripremila Srpska napredna stranka je veliki doprinos u tom smeru i zato pozivamo još jednom javnost i vladajuću koaliciju da pogledaju ovaj nacrt zakona.
Jorgovanka Tabaković: Ako dozvoljavate ja bih samo da dodam sledeće: Iako smo još u februaru izašli sa izmenama i dopunama Zakona gde smo ključne stvari koje sprečavaju sukob interesa, korupciju, povećavaju konkurentnost i omogućavaju uštede izneli još tada, vladajuća koalicija nije našla vremena da se o njima čak ni izjasni. Čime se bavi vlast? Svedoci ste, pravnom prazninom koju je stvarila odluka Ustavnog suda kao mogućnošću da njihovi funkcioneri ne napuste duple funkcije. To dovoljno govori o prirodi režima i to dovoljno govori o krajnjem vremenu da se vlast promeni i da posle izbora neko ko zakone sada predlaže, ne obećava nego predstalja građanima način na koji će voditi taj odgovorni posao koji se zove vršenje vlasti. Ne vladati ljudima nego obavljati tu odgovornu dužnost najekonomičnije, najefikasnije i najodgovornije. Hvala na pažnji i imaćete priliku da i izvod o kojem je Bojan govorio o ključnim rešenjima Zakona vidite takođe na internet prezentaciji, ali i čitav zakon će biti postavljen već danas u toku dana. Nadamo se da ćete pored ostalih važnih tema, posvetiti pažnju ovome što treba život svih nas da učini boljim. Hvala svima.
