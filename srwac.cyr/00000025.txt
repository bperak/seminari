za raspodelu sredstava Budžetskog fonda za razvoj lovstva Republike Srbije u lovnoj 2012 / 2013. godini I. Raspisuje se konkurs za raspodelu sredstava Budžetskog fonda za razvoj lovstva Republike Srbije u lovnoj 2012 / 2013. godini (u daljem tekstu: Konkurs), u iznosu od 90.000.000 dinara, za sledeće programe, odnosno projekte: 1) program izgradnje ili adaptacije objekata za privremeno skladištenje odstreljene divljači i / ili objekata za obradu i rasecanje mesa divljači na strateški i funkcionalno značajnim lokacijama; 2) program zaštite i unapređenja gajenih lovostajem zaštićenih vrsta krupne divljači sa aspekta prihrane i sprovođenja preventivne zdravstvene zaštite (primena mineralizovanih briketa soli, startera, grovera, vitaminsko-mineralnih dodataka hrani, koncentrata sa odgovarajućim procentom proteina za određenu vrstu divljači, medikamenata za dehelmintizaciju i drugih sredstava radi unapređenja prihrane i zdravstvene zaštite divljači); 3) izradu programa razvoja lovnih područja ustanovljenih na području Republike Srbije, izuzev lovnih područja ustanovljenih na području Autonomne pokrajine Vojvodine, i to za: 1) Tarsko-zlatiborsko lovno područje 2) Zlatarsko lovno područje 3) Peštersko lovno područje 4) Raško-kopaoničko lovno područje 5) Jablaničko-vranjsko lovno područje 6) lovno područje Vvlasina - Besna kobila - Dukat 7) lovno područje Stara planina II 8) lovno područje Rtanj - Ozren - Svrljiške planine 9) lovno područje Kučaj - Beljanica - Homoljske planine 10) Đerdapsko lovno područje 11) lovno područje Stig - Resava 12) Juhorsko lovno područje 13) lovno područje Valjevske planine 14) Mačvansko lovno područje 15) Beogradsko lovno područje 16) Šumadijsko lovno područje 17) lovno područje Golija - Čemerno - Goč 18) lovno područje jastrebac - Radan - Toplica 19) lovno područje Negotinska krajina 20) lovno područje Stara planina I 21) lovno područje Suva planina 22) Južnokosovsko lovno područje 23) Severnokosovsko lovno područje 4) ostali projekti i programi od značaja za razvoj lovstva Republike Srbije. II. Zahtev za dodelu sredstava Budžetskog fonda za razvoj lovstva Republike Srbije (u daljem tekstu: Zahtev) za radove pod brojevima 1) i 2) iz tačke I. Konkursa mogu podneti pravna lica sa područja Republike Srbije, izuzev pravnih lica sa područja Autonomne pokrajine Vojvodine, koja dostave dokaz o izvršenim uplatama naknade za korišćenje lovostajem zaštićenih vrsta divljači u lovnoj 2012 / 2013. godini i koja za iste radove nisu ostvarili pravo za korišćenje sredstava kroz Konkurs za raspodelu sredstava Budžetskog fonda za razvoj lovstva Republike Srbije u lovnoj 2011 / 2012. godini (u daljem tekstu: Korisnik sredstava). Zahteve za radove pod brojem 3) mogu podneti pravna lica sa područja Republike Srbije, koja su registrovana za obavljanje poslova planiranja u lovstvu i koja imaju zaposleno lice sa licencom za izradu planskih dokumenata (u daljem tekstu: Korisnik sredstava). Zahtev za radove pod brojem 3) podnosi se za svako lovno područje posebno. Zahtev za radove pod brojem 4) mogu podneti pravna lica sa područja Republike Srbije koja se bave unapređivanjem lovstva (u daljem tekstu: Korisnik sredstava). III. Zahtev se podnosi u pisanoj formi na adresu: Ministarstvo poljoprivrede, trgovine, šumarstva i vodoprivrede Uprava za šume, 11070 Novi Beograd, Omladinskih brigada br. 1. Zahtev naročito sadrži naziv projekta ili programa, naziv pravnog lica, adresu pravnog lica, osobu za kontakt, broj telefona, broj faksa, kao i email adresu kontakt osobe. Rok za dostavljanje Zahteva po ovom Konkursu je 19. April 2012. godine, osim za Zahteve za radove pod rednim brojem 3), za koje je rok 21 dan od dana objavljivanja. IV. Uz Zahtev, Korisnik sredstava je obavezan da dostavi sledeću dokumentaciju: 1) Za radove pod brojem 1) iz tačke I. Konkursa: program izgradnje ili adaptacije objekata za privremeno skladištenje odstreljene divljači i / ili objekata za obradu i rasecanje mesa divljači, sa projektnom dokumentacijom koja sadrži tehničko-tehnološki projekat sa kalkulacijom troškova sa PDV - om za svaki objekat iz programa; dokaz o pokrenutom postupku kod nadležnog organa, za dobijanje dozvole za izgradnju / adaptaciju objekata za privremeno skladištenje odstreljene divljači i / ili objekata za obradu i rasecanje mesa divljači na utvrđenoj lokaciji; dokaz o pokrenutom postupku kod ministarstva nadležnog za veterinarstvo za dobijanje saglasnosti na uslove koje, po podnetom programu, mora da ispunjava objekat za privremeno skladištenje odstreljene divljači i / ili objekat za obradu i rasecanje mesa divljači; dokaz o obezbeđenom sopstvenom učešću u visini minimum 30 % od kalkulacije troškova sa PDV om iz programa; 2) Za radove pod brojem 2) iz tačke I. Konkursa, za koje se izdvajaju sredstva u visini do 125.000,00 dinara, po programu (na osnovu odnosa brojnih stanja gajenih lovostajem zaštićenih vrsta krupne divljači i predviđenih normativa ishrane iz planskog dokumenta za te vrste divljači, kao i odnosa brojnih stanja gajenih lovostajem zaštićenih vrsta krupne divljači i neophodnih medikamenata za sprovođenje preventivne zdravstvene zaštite): program sa jasno navedenim ciljevima i merama zaštite i unapređenja gajenih lovostajem zaštićenih vrsta krupne divljači sa aspekta prihrane i sprovođenja preventivne zdravstvene zaštite, izvode iz Lovne osnove za lovnu 2011 / 2012. godinu (obrasci E1-E7) i iz Godišnjeg plana gazdovanja za lovnu 2012 / 2013. godinu, iz kojih se mogu utvrditi optimalni fondovi utvrđeni bonitiranjem, matični fondovi utvrđeni brojanjem, brojna stanja na početku i na kraju lovne sezone, normativ ishrane za divljač, planirana i realizovana nabavka i / ili proizvodnja hrane i lekova za divljač, planirani i realizovani utrošak hrane i lekova za divljač, kao i ekonomsko-finansijski plan gazdovanja lovištem. specifikacija troškova na izradi programa, sa PDV - om. 3) Za radove pod rednim brojem 3) iz tačke I. Konkursa: dokaz da je Korisnik sredstava pravno lice registrovano za obavljanje poslova planiranja u lovstvu i da ima zaposleno lice sa licencom za izradu planskih dokumenata; dokaz da Korisnik sredstava ima reference na izradi projekata, programa i planskih dokumenata; dokaz da je Korisnik sredstava tehnički opremljen za rad na programu razvoja lovnog područja, dokaz da je Korisnik sredstava za tekuću godinu izmirio dospele poreze, doprinose i druge javne dažbine u skladu sa propisima Republike Srbije; planirane aktivnosti na izradi programa razvoja lovnog područja, sa dinamikom izvršenja radova; menicu za ozbiljnost ponude u visini od 10 % od ponuđene vrednosti programa razvoja lovnog područja za koji podnosi ponudu (uz menicu za ozbiljnost ponude ponuđač je dužan dostaviti i menično ovlašćenje za mogućnost eventualne realizacije dostavljene menice. Menica za ozbiljnost ponude zahteva se od ponuđača radi zaštite naručioca od rizika ponašanja ponuđača, pri čemu u slučaju odustanaka od ponude, naručilac zadržava pravo realizacije dostavljene menice); cenu izrade programa razvoja lovnog područja, sa PDV-om, koji mora biti izrađen u skladu sa Pravilnikom o sadržini i načinu izrade planskih dokumenata u lovstvu (Službeni glasnik RS, broj 9 / 12). rok izrade; 4) Za radove pod rednim brojem 4) iz tačke I. Konkursa: projektne ciljeve i zadatke; dokaz o kadrovskoj osposobljenosti (broj i stručne kvalifikacije lica angažovanih na izradi projekta ili programa, stručne reference nosioca projekata ili programa i sl) i tehničkoj opremljenosti za rad na projektu, odnosno programu kojim se unapređuje lovstvo, planirane aktivnosti na izradi projekta, odnosno programa, sa dinamikom izvršenja, definisane nadležnosti angažovanih lica u realizaciji istog, svrha i način korišćenja dobijenih rezultata efekti, rok izrade i sprovođenja projekta, odnosno programa; specifikacija troškova na izradi i sprovođenju projekta, odnosno programa, sa PDV - om. 5) Pored dokumentacije navedene pod 1), 2), 3) i 4), dostaviti: odluku organa upravljanja o prihvatanju programa / projekta sa kojim se konkuriše; izjavu odgovornog lica da sa podnetim programom / projektom nije konkurisao kod nekog drugog davaoca sredstava za te namene, i kopiju rešenja o upisu u odgovarajući registar, kao i podatke o matičnom broju, PIB-u i tekućem računu. V. Zahtevi koji se ne podnesu u predviđenom roku, kao i zahtevi uz koje nije priložena dokumentacija navedena u Konkursu, neće se uzeti u razmatranje. Za najbolje ponuđače za radove pod rednim brojem 3) biraće se ponuđači čija je ponuda najkvalitetnija po svim zahtevima iz tačke III. podtačke 3) ovog konkursa. VI. Ugovorom koji zaključuje Ministarstvo poljoprivrede, trgovine, šumarstva i vodoprivrede Uprava za šume sa Korisnikom sredstava za određene vidove rada, utvrđuje se pravo korišćenja sredstava iz tačke I. ovog Konkursa, a u zavisnosti od priliva sredstava i dinamike izvršenja za pojedinu vrstu rada. VII. Ovaj konkurs objaviti u Službenom glasniku Republike Srbije.
