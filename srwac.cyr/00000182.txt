PARKIRANjE: INVALIDSKO MESTO SAMO UZ DOKAZ
Nadležni u gradu pokušavaju da spreče zloupotrebe invalidskih kartica za parkiranje. Nalepnice za invalide u proteklom periodu na kolima su imali i potpuno zdravi ljudi
BAHATI vozači koji se parkiraju na mesta za invalide nisu jedini koji zauzimaju mesta osobama sa posebnim potrebama. Nije tajna da su na specijalno obeležena polja vozila ostavljali i potpuno zdravi ljudi, koji su na svojim kolima imali nelegalne nalepnice za invalide.
Zbog ovakvih zloupotreba nadležni su odlučili da pre svega pojačaju nadzor stručnih službi, a od početka godine uvedu i novi pravilnik koji reguliše pravo na besplatno korišćenje posebno obeleženih parking mesta.
Broj korisnika je smanjen na oko 2.000 ljudi, a najveća novina je što sada nalepnice važe na teritoriji cele Srbije i što se na svakoj našla i fotografija invalida. Neka udruženja su reagovala na pojavu fotografije osoba sa invaliditetom, ali nadležni tvrde da je to jedan od načina da se smanje nepravilnosti.
Ključni problem zbog kog se invalidi bune je što su prošle godine svi koji imaju oštećenje donjih ekstremiteta veće od 60 odsto mogli da koriste besplatan parking, a sada to pravo ostvaruju samo oni čija je invalidnost procenjena na više od 80 odsto, osim amputiraca koji to pravo stiču sa 70 odsto.
U ZONIRANOM DELU 602 MESTAU ZONIRANOM delu grada za vozila osoba sa invaliditetom obeleženo je 301 opšte i 301 posebno parking mesto. Na opštim parkiralištima van zonskog sistema obezbeđeno je 13 opštih i dva posebna parking mesta za osobe sa posebnim potrebama.
- Gradska uprava je od početka godine primenila novi pravilnik koji je smanjio broj nalepnica za parkiranje, a posebno je revidiran spisak osoba sa invaliditetom koje imaju rezervisano mesto po registraciji vozila ispred zgrade u kojoj žive - objašnjava Radojica Svorcan, pomoćnik sekretara za socijalnu zaštitu zadužen za boračko-invalidsku zaštitu. - Svako ko je imao nalepnicu za opšta mesta u gradu mogao je da dobije i mesto ispred svoje zgrade. Znamo kakva je gužva za parkiranje u prestonici i morali smo da uredimo rezervacije uvažavajući probleme svih vozača. Parking servis izdaje nalepnice, po rešenjima koje Sekretarijat za socijalnu zaštitu donosi u upravnom postupku. Ako se osobe koje su konkurisale žale na negativno rešenje, problem razmatra Gradsko veće, a kasnije se može voditi spor i na Upravnom sudu.
Besplatan parking imaju vojni invalidi koji su po osnovu priznatog svojstva prve grupe sa 100 odsto vojnog invaliditeta ostvarili pravo na putničko motorno vozilo, civilni invalidi rata prve grupe sa 100 odsto invaliditeta, vojni invalidi i civilni invalidi rata od prve do četvrte grupe koji su po osnovu priznatog invaliditeta ostvarili pravo na ortopedski dodatak po osnovu oštećenja donjih ekstremiteta, vojni invalidi i civilni invalidi rata po osnovu gubitka vida na oba oka, odnosno smanjenja obostranog vida 90 odsto.
UDRUŽENjA JOŠ BEZ NALEPNICA - MNOGA udruženja imaju vozila u svom vlasništvu i traže da dobiju nalepnice - kaže pomoćnik sekretara. - Prepoznaje se potreba da se to i omogući nekim organizacijama, ali za sada nalepnice za službena vozila još nisu uređene propisima.
Ovo pravo mogu da ostvare i druge osobe po osnovu trajnog oštećenja donjih ekstremiteta najmanje 80 odsto, oboljenja bubrega koje zahteva trajnu hemodijalizu, gubitka vida na oba oka, odnosno smanjenja obostranog vida 90 odsto, višestrukih smetnji u razvoju i autizma.
FOTOGRAFIJE IM LIČE NA ČITULjE
PREDSEDNIK Udruženja obolelih od mulitple skleroze Željko Vještica smatra da su nalepnice neadekvatne i da zbog fotografije na njima liče na čitulje. On ističe da su pravo na parking sada dobili samo najteže oboleli sa 100 odsto invaliditeta, odnosno ljudi koji ni ne mogu da voze auto.
