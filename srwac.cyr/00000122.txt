Pisali ste
Green Day
Dragi Zabavniče, molila bih te da napišeš nešto o grupi Green Day i objaviš njihovu sliku.
MAGDALENA iz Zemuna
Američka pank-rok grupa Green Day, osnovana 1987. godine, vuče korene iz Berklija, Kalifornija, a čine je pevač i gitarista Bili Džo basista Majk Dirnt i bubnjar Tre Kul. Pokretači su bili Bili i Majk, drugari iz detinjstva, u to vreme četrnaestogodišnjaci. Kao treći član pridružio im se Džon Kifmajer. Prvi veliki singl objavili su 1989. godine za diskografsku kuću Lookout Records, a sledeće godine i prvi album 39 / Smooth. Posle još dva maksi singla Slappy i Sweet Children. Godine 1991. diskografska kuća objavljuje kompilaciju njihovih mini singlova, a posle turneje po Americi odlazi Džo Kifmajer, a u grupu ulazi Tre Kul. Grupa je 1992. i 1993. godinu provela nastupajući po Evropi, postala veoma tražena, pa je i album Kerplunk prodat u Americi u 50.000 primeraka. Uspeh je doveo da promene diskografske kuće, pa su za Reprise Records 1994. godine snimili album Dookie potpomognut spotovima koji su zauzeli prva mesta na listi Modern Rock Tracks. Grupa je nastupala i na festivalima Lolapaluza i Vudstoku 1994. godine. Ovaj drugi festival ostao je upamćen po tuči u kojoj je trojka učestvovala, što im je donelo još više popularnosti pa je album Dookie dostigao platinasti tiraž, a grupa je nominovana za devet MTV nagrada. Godine 1995. objavljen je singl s muzikom iz filma Angus pod nazivom J. A. R. i odmah dospeo na prvo mesto top-liste. Sledio je i novi album Insomaniac. Iako nije bio uspešan kao prethodni, prodat je u sedam miliona primeraka, grupa je proglašena za omiljeni hard-rock sastav 1996. godine. Nakon toga, grupa je iznenada otkazala evropsku turneju. Rad su nastavili sledeće godine stvarajući potpuno drugačije pesme za novi album Nimrod. Hit iznenađenja bila je balada Good Riddance (Time of Your Time) koja je grupi donela nagradu MTV za najbolji spot. Grupa je ponovo napravila predah u radu pa se album Warning u prodaji pojavio 2000. godine, ali očekivani uspeh je izostao. Geen Day pokušava s turnejama, ali se ipak razilaze sve do 2003. godine, kad se okupljaju i snimaju album Cigarettes and Valentines, sarađuju s Igijem Popom na dve pesme i 2004. snimaju još jedan album nazvan American Idiot. Bio je to iskorak na koji se dugo čekalo. Grupa 2005. godine dobija nagradu Gremi za najbolji rok album koji predstavljaju na 150 koncerata, posetivši Japan, Australiju, Južnu Ameriku, Veliku Britaniju. Sledeće, 2006. godine Green Day osvaja nagradu Gremi za ploču godine Boulevard of Broken Dreams, snimaju obradu Lenonove pesme Working Class Hero, 2007. godine učestvuju u filmskoj ekranizaciji serije Simpsonovi. Najavljeni osmi album po redu se očekuje.
PTIČJI VEK Dragi Zabavniče, zna li se koliko dugo žive ptice. Znaš li odgovor?
IVAN iz Sombora O životnom veku u ptičjem svetu teško je govoriti. Na to koliko će trajati utiče mnogo okolnosti, od prirodnih neprijatelja do zagađenja atmosfere. Ali, veruje se da papagaji, labudovi i razne vrste ptica slične orlovima spadaju među dugovečnije. U proseku mogu da žive oko 70 ponekad i duže od 100 godina. Ti podaci dobijeni su na osnovu slučajnih primeraka i, kako se ograđuju prirodnjaci koji se bave istraživanjem ptičjeg veka, ne moraju da bude merilo za celu vrstu. Prirodnjak major Stenli Flauer (1871 1946), koji se bavio istraživanjem starosti kod životinja, smatrao je da ptice žive duže od sisara. Utvrđene starosti kod ptica obuhvataju jednu orloliku sovu od šezdeset osam godina, kondora (na slici) od pedeset dve, papagaja od pedeset četiri i belog nesita od pedeset jednu godinu. Čak i neke male ptice mogu da žive iznenađujuće dugo. Tako čvorak može da premaši sedamnaest godina, kanarinac dvadeset dve, crvenoćuba zeba trideset godina.
NAJOMRAŽENIJI IZDAJNIK
Zanima me ko je bio Efijalt?
RAJKO Sopot
Kralj Leonida, spomenik u Sparti, 1968. godine
Efijalt se smatra za jednog od najvećih izdajnika u istoriji koji je 480. g. pre naše ere doveo Persijance iza leđa branilaca Termopila. Naime, da bi osvetio poraz svoga oca, cara Darija na Maratonu, deset godina ranije, novi persijski car Kserks krenuo je s ogromnom vojskom i brodovima na slobodnu Heladu. Prvu veću pobedu odneo je prevarom u Termopilskom klancu, zatim spalio Atinu i razorio Plateju, pre nego što je iste godine doživeo poraz u pomorskoj bici kod Salamine. Termopilski klanac, uzan prolaz između Egejskog mora i planine Ete, branio je legendarni spartanski kralj Leonida s oko 5.000 boraca. Klanac je, praktično, bio neosvojiv, ali su Persijanci pobedili zahvaljujući lukavstvu i izdaji. Našli su Efijalta koji je neprohodnim, uskim stazama, proveo persijske osvajače. Iznenađen izdajom, hrabri Leonida otpustio je sve demoralisane i one koji nisu mogli da se rasporede na tako malom prostoru. Zadržao je samo 300 svojih Spartanaca i oko 1.000 saveznika i s njima se lavovski borio do poslednjeg. Njihova poslednja poruka bila je: Putniče, javi Atini da smo svi izginuli braneći njene zakone. Efijaltova sudbina nije poznata, ali je njegovo ime ostalo oličenje prezrenog i mrskog izdajnika otadžbine.
