Pored uspomena na velikane koji su od svog naroda nagrađeni najvećim odlikovanjem koje postoji nezaboravom, posetilac ovog znamenitog mesta na svakom koraku sreće spomenike kulture koji na rečit način ispredaju priče o našoj prošlosti, ali i o primerima negovanja tradicije. 
Pored crkve nalaze se grobna mesta Alekse, Jakova, Sime, Prote Mateje, Jevrema i Čika Ljube Nenadovića, a malo dalje, u senovitom delu crkvene potre je i humka Desanke Maksimović. 
Simboličnu vezu između duhovnosti i tradicije u porti brankovinske crkve čini pet sačuvanih sobrašica. To su dobri primeri narodnog neimarstva načinjeni da se u dane crkvenih praznika i sabora porodice okupljaju, obeduju ili sklone od nepogode. 
Drugi deo ove jedinstvene celine, skladno uklopljen u krajolik, čini dvorište dveju škola, starije, takozvane Protine, podignute 1836. godine, i novije, Desankine, iz 1895, u kojoj je učitelj bio Desankin otac Mihajlo Maksimović a prva slova učila buduća velika pesnikinja. 
Uveličajte fotografije klikom na njih. 
Pored starih škola nalazi se i mala zgrada školske pisarnice kao i vajat Nenadovića u kojem je 1826. rođen Protin sin Ljuba Nenadović. 
Nedaleko odatle podugnuta je i replika kuće Nenadovića, kao začetak daljeg razvoja ovog svojevrsnog muzejskog kompleksa na otvorenom. 
ZVANIČNO OTVARANjE 
Zvanično otvaranje nove postavke " O Desanki, perom i slikom " bilo je 06.10.2011. godine u 15 časova. Postavku je otvorio Ministar kulture Predrag Marković. 
