Novo priznanje Televizijskoj produkciji Eparhije bačke 
15. Oktobar 2012 - 14:16 
Prva nagrada autorima filma o Šajkaško-novosadskoj raciji 
Na upravo završenom šestom Festivalu dokumentarnog filma Bdenje duše u Sremskim Karlovcima, dokumentarni film Deca besmrtnosti, u produkciji Eparhije bačke, ravnopravno je podelio prvu nagradu u konkurenciji devetnaest ostvarenja iz Srbije, Republike Srpske i Mađarske. 
Festivalski žiri, koji su činili profesor Jovan K. Radunović, književnik i filmski autor iz Sremske Mitrovice, Miodrag Novaković, dramaturg i filmski kritičar iz Beograda, i Srđan Ilić, predsednik Udruženja filmskih i televizijskih radnika Vojvodine, režiseru Milošu Popoviću i scenaristi Dušanu Stokanoviću dodelio je prvu nagradu povelju Bdenje Jakova Orfelina. 
Narednih meseci manifestacija Bdenje duše gostovaće i nagrađene filmove prikazaće u Čikagu, Vašingtonu, Njujorku, Budimpešti, Temišvaru, Trnavi u Slovačkoj, kao i u nekoliko gradova u Srbiji, Republici Srpskoj i Crnoj Gori. 
Film Deca besmrtnosti govori o jednom od najstrašnijih događaja u novijoj srpskoj istoriji - Šajkaškoj i novosadskoj raciji, koju su sproveli mađarski okupatori januara 1942. godine. 
