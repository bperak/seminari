Miloš Crnjanski O nacionalizmu i srpskom stanovištu
Prvi put na jednom mestu sabrani su najvažniji politički tekstovi Miloša Crnjanskog. Od uvodnika za prvi broj časopisa Ideje, knjiga prati formiranje srpskog stanovišta. Za današnjeg čitaoca, ova knjiga je specifična senzacija: ona pokazuje da se za 70 godina ništa nije promenilo, a da su politički tekstovi Miloša Crnjanskog aktuelniji danas nego u vreme kada su napisani.Zato se savremena patriotska politička misao i kulturna politka zasniva baš na njegovim esejima i člancima.
Miloš Crnjanski je pisac kojeg su komunisti proglašavali mrtvim još za života. O njemu znamo skoro sve. Biografija mu je poznata do najsitnijih detalja, a književno delo pretreseno iz stotina kritičkih uglova. Reklo bi se da je sve značajno što o njemu treba znati već napisano.
Miloš Crnjanski se u životu bavio različitim profesijama: bio je i književnik i fudbaler, kraljevski diplomata između dva rata i obućar u izbeglištvu u Londonu posle Drugog svetskog rata. Vratio se u komunističku Jugoslaviju, jer nije mogao bez Otadžbine. Ali nije uspeo da savlada strah od komunizma niti su komunisti mogli da zaborave njegov predratni antikomunizam.
Od svih njegovih profesija najmanje se zna o Milošu Crnjanskom kao novinaru. Pisao je književnu i umetničku kritiku, političke članke i reportaže. Sarađivao je u mnogim književnim, dnevnim i političkim listovima. Sam je pokrenuo i uređivao jedan časopis. Bio je jedan od zasigurno najboljih novinara među srpskim književnicima svih vremena.
Taj Crnjanski danas nama je najmanje poznat. Posebno su brojni njegovi politički tekstovi koji su nam bili nedostupni od 1945. naovamo. Zašto nismo smeli da čitamo ovog Crnjanskog? Zašto su ovi njegovi tekstovi bili u bunkeru više od pola veka?
Poslednjih decenija, a naročito poslednjih godina, aktuelizovano je pitanje srpskog stanovišta, onoga što je Crnjanski krstio kao temelj novog nacionalizma, koji nastaje posle iluzija jugoslovenstva, a protiv pogubnog marksizma.
Zbog toga su Dveri, zajedno sa izdavačkom kućom Catena mundi, izdale zbornik tekstova Miloša Crnjanskog O nacionalizmu i srpskom stanovištu. Tekstovi u ovom zborniku obuhvataju one izašle u knjizi Politički spisi, Beograd, 1989, (koju je priredio Zoran Avramović i time prvi put osvetlio do tada skoro nepoznatu stranu stvaralaštva Miloša Crnjanskog), u temat-broju časopisa Dveri srpske Prećutani Crnjanski (br. 25, 2005), tako i neke koji su do sada bili dostupni samo po arhivama predratne periodike (Socijalno i seksualno pitanje, Naša žena i zarada). Radi se o tekstovima sa do te mere aktuelnim političkim pogledima da se bez znanja o vremenu njihovog nastanka može reći da su pisani povodom naših aktuelnih problema, što se sve može zaključiti već iz njihovih naslova.
Za Dveri, ideje miloša Crnjanskog su osnova našeg rada, kako na kulturološkom planu, tako i na političkom. Danas, kada se borimo protiv katastrofalnih posledica jugoslovenstva i komunizma, kada se na naše oči raspada i ideja evroatlantskih integracija, novi nacionalizam Miloša Crnjanskog, njegov poziv da se stvari sagledaju sa čisto srpskog stanovišta je jedina moguća politička platforma za 21. vek.
Pogledajte koje tekstove su Boško Obradović i Branimir Nešić čitali kada su osnivali Dveri
Zahvaljujemo se Zadužbini Miloša Crnjanskog i njenom predsedniku, prof. dr Milu Lomparu, što su nam dali autorska prava za štampanje ove knjige. Duh samoporicanja, knjiga profesora Lompara koja je uzburkala duhove na srpskoj kulturnoj i političkoj sceni, najbolje pokazuje zašto je štampanje ovog zbornika danas izuzetno potrebno.
Dodatne informacije
Težina
480 g
Komentari čitalaca
