TEMA: USTROJBA ili PREUREĐENjE u NajaVi (ili Trubite jače)
U smiraj Jovanovog dana kroz nadolazeću mećavu koja brije sitnim ledenim kapima pomešana sa pahuljama beše tegobno probiti se do lokalne TTS (taunske tahi stanice). Ono malo mirisa što je od vetra prekostalo nanosilo je na nadolazeće izbore.Za mnogim slavskim trpezama manje se čulo o svecu i upokojenim članovima porodice (red ih se setiti o blagom danu). Tema je vruća. Podgrejava promrzla nadanja nekih u više prethodnih pokušaja - gubitnika. Kuku i lele Ovim odlazećim (da li?) nismo zadovoljni uprkos njihovom upinjanju da nas u suprotno uvere, dok ovi dolazeći (da li?) od kafane do kafane, od vrata do vrata, od popa do učitelja, servirki i kelnerica, pa sve do avangarde, šire svoje neumrle nade da će ovog puta sigurno pobediti. I uveliko Taunom puštaju pobedničke vuvuzele kako će eto baš oni konačno ustrojiti T. ne pitajući se pritom da li je to još neko pre njih nekome, nekad obećavao. Ma ne Vreme počinje od njih, a da još nisu ni blizu zasedanja ili zajahavanja vrućih taunskih fotelja. Glasine su svakako neproverene, ali se šire što je alapačama i cilj. Ne tako davno zalagao sam se za pokretanje lista Taunska alapača da bi određeni broj neproverenih govorkanja dobio na težini i autentičnosti. Iza kulisa netom okončane bahanalije u blatu temelja serdarevog konaka nazirale su se konture predizborne (ne) ravnoteže taunske partijske scene. Veljašinovi puleni su se rezignirano, ni sami ne verujući u pobedu svog čeda, proklinjući dan kada je njihov Veliki Vođa napustio zadatak asfaltiranja srednjevekovne Sorabije ne stigavši da zasuši i zaravni ovu kaljugu što im u kaloše navraća ledenu vodu, zaklinjali nad kipućim svadbarcem u Veliki Com back. Bata Vućov Bata Bane, stresajući pahulje sa ogaravljene kose i pogledajući u Don M. kako nervozno leti pogledom preko cupkajuće mase dok ih svečano drhtavim glasom obaveštava ko je, ali ne i kako odneo pobedu, pomisli kako je jedini spas u preumljenju (valjda u Bata Čedovo Luče iz Guče). Njih dvojica su ionako bili previše zabavljeni namerom nekih onostranih da im oduzmu čast organizacije da čestito nisu ni imali volje da srkuću prevrele kupusove liske na toj cikotini, a kamo li da o uređenju T. išta i pomišljaju. Sutra će dok se zgriju... Ostalo je nejasno u tom metežu blata, dima, kuvane rakije i vina da li su svoje čaprnje za kuvanje na poprište izneli i pripadnici neobaveštenih, kao ni pripadnici lokal-patriotskog pokreta " Za bolje sutra, malo sutra " Mada im je predvodnik i stegonoša u egzilu neki osvedočeni pripadnici (kao i pripadnice) su uočeni u pokušaju vrzmanja kroz dim i kaljugu. Neki čak uspeli i da se uspenju do govornice Ostalo je takođe nejasno koga je predstavljala grupa koja kako reče, na vreme zakupi nadstrešnicu poučena prognozom sa bučuk kutije. Pod strejom viđeni neki lokalni privrednici i biznismeni, učitelji, sportski radnici, veliki rozberijanci, zvonari, vodoinstalateri, ekolozi, pa i sam starešina Hrama. Nejasno, ali intrigantno... Za razliku od pomenutih, potpuno je jasna namera vlasnog lonca, koji je s jasnim ciljem postavljen u pročelje, do samog mimohodališta. Mnogi časnici i nosioci svakoraznih titula tuda prođoše oholo uzdignutih glava grickajući tek skinuta, vrela krilca sa tanjirače. Silu demonstrirahu sa dva omanja brda pilećih krilaca i bubreščića. Nedovoljno da čuvenog Jablana nadomesti, ipak. Ni oni onako zabavljeni i masnijeh ruku nemadoše kad o uređenju kasabe misliti... Kao kontra teg na tasu u pozadini poprišta ćućorila je oveća grupa naprednih ljudi iz naroda, ne dangubivši ni časa u prekrajanju agencija, sestrinskih firmi, vrtića, biblioteka, škola, pa i nevladinih asocijacija. Oni nisu ništa demonstrirali, samo su se oko lončića okupili u broju kao za miting Radikala (gde behu oni?), da ljutim protivnicima pokažu koliko ih je i da su spremni. Na sve... Eto dragi moji, sve od tada Taunom kruži priča o uređenju, preumljenju, preokretu i svakako preuređenju ovog našeg asfaltiranog seoceta. I širi se kao plamen u kome svako po sopstvenoj volji i nahođenju pridoda još po žišku da bolje pucketa. Sve su glasniji aberi o rastavljanju i sastavljanju pomenutih firmi i agencija koje padaju pod šapu pobedniku na predstojećim... Sve se jasnije ocrtavaju likovi planirani da posednu foteljice sve od vrha pa na dole. I sva ona uvlakačka bulumenta što će im uz skute siđeti. C ' est la vie... Napokon, u svemu ostade nejasno gde su te večeri abrove vodili oni koji su za samo uređenje Tauna i plaćeni? Gde su i svih ovih dana dok nam Taun sve manje na Švicu pikolo liči, sem u dubiozi do guše Eh, daleko je još do proleća dok Taun zaZeleni... Grišnite sugrađani malo vruće, tek će aber jada doneti... Vele da su InDerekcija, Grin i Lupus male bebiške za vesti koje nas u narednim danima očekuju... I čuvajte prste od ključa, uši su se ionako već svega naslušale Du '
Veoma je neuobičajeno, čak forumski nepreporučljivo samome sebi odgovarati, ali prosto nisam za novu temu, a ono što želim podeliti nastavak je ove o ustrojbi. Prethodno sam ostavio nedorečenim pitanje šta će predizborni dani doneti abrova i koliko će prljavog veša završiti na ulici, okačenog po drveću i banderama, razvejano vetrom i zlehudim glasinama skrivajući plakate i zvučne poruke onih koji će nam se toplo preporučivati. Zašto baš taj deo apostrofiram i čupkam iz tzv. konteksta? Nešto pitomiji vremenski uslovi prizvali su me iz Darkvuda, a i nestašica neophodnih namirnica me dovede na ulice Tauna. Imadoh se jada naslušati Moje zle slutnje o tlapnji koja se tiče Javnih preduzeća se obistiniše i mnogo pre no se i mislih i nadah u časniju predstojeću kampanjolu. Ne ostade ni jedna od tih kuća osnovana od zvučnog osnivača i finansirana parama poreskih obveznika (čitaj: našim parama) neokrpljena. Naprotiv Taun mali, a dokonih puno. Puno i zadimljenih bircuza u kojima se živo prepričava kako je škola dobila novog-starog direktora, kako u agenciji Grin prave plan za o. g. sa hiljade grešaka (koje ne bi zadovoljile ni prelaznu ocenu iz matematike u prvom razredu već pomenute škole), sportskoj hali koja ima auto na 2 (dva) uposlenika, obdaništu koje grca u dugovima i gde se krsnog imena ne zna (ta će tema, vele biti hit kampanje), domu Narodnog zdravlja, gde svi drhte od širenja sindroma ja tebi-ti meni, biblioteke, direkcije... I da ne zaboravim jedini pozitivan aber: odbornik GG za T. pokazao svima, nadležnima i pozvanima, kao i dokonim seka Persama i alapačama, kako se to radi O svom trošku i svojoj meanizaciji grtao uzduž i popreko zavejanog Tauna. Svaka čast, Crveni Đavole I alal ti vera Sa velikom glavoboljom i praznom dušom se u Darkvud vratih, ne pominjući Čiku ništa od tih grozomorija. On je kao što znate, lak na suzi, pa ga ovakav nisam bio kadar tešiti. Sve što čuh je (osim odbornika R. A.) tužno i žalosno i ni malo utešno, kao i namere glavešina suprotsavljenih političkih strana (po sopstvenim izjavama) da sve to po blatu razvuku kao dokaz svoje nepatvorene čistote i obećavajuće namere kako će oni biti lepši, bolji i pošteniji... Zato sam tužan i sam sebi na pitanja, pitanjima odgovaram. A pomenutim istaknutim obećavaocima poručujem da nas obećanja manu. I udare na nas gotovim programima i spremnim projektima kao i odgovornim, proverenim i ostvarivim studijama, tako nas uveravajući kako baš njima da ga damo Glas, naravno I još, neka nas manu i priče o Evropi i neka se već jednom i sami počnu pridržavati tih proverenih i opšteprihvaćenih evropejskih normi, kako delovanja, tako i samog vladanja i ponašanja A mi i nismo baš toliko ni glupi ni slepi da to prepoznamo... I konačno neka se ostave prljavog veša, pljuvanja i blaćenja i da tu energiju usmere na stvarnu dobrobit Tauna, a tu bar tema ima na pretek; Ko koliko obeća od svoje sirotinje otkinuti i platiti za rozberi? Dade li to što reče? Koliko i kada primaju najamne radnice po podrumskim pogonima gaćešivača? Da li im neko doprinose uplaćuje?............................. stvarno ne mogu dalje, mnogo me glava boli. I mnogo sam tužan. Du '
