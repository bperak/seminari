Prijavljivanje
Brankovo kolo
AO, ŽITKU, MOJ PRELEPI SANČE
ZBIVANjA OKO BRANKOVOG PRVENCA
U Beču, 1847. godine pojavile su se Brankove Pesme u rukama samo trista pretplatnika koji je najviše bilo iz Temišvara. Brankov prvenac izazvao su burna reagovanja. Jedni su ga bezdušno napadali, drugi s razlogom branili. Iste godine pojavio se Njegošev Gorski vjenac, Vukov prevod Starog zavjeta i Daničićev Rat za srpski jezik i pravopis. Bio je to trijumf srpskog narodnog jezika upotrebljenog u književnosti.
Pre pojave prve knjige pesama Branko nije ništa objavljivao u časopisima i listovima. Nudeći Brankove pesme Letopisu Matice srpske, Jovan Ilić piše: U dva maha našeg prvog sastanka Branko mi je davao neke svoje pesme da ih pošaljem Teodoru Pavloviću u Peštu, no on ih ne hte štampati. Uredniku Letopisa Matice srpske ponuđeni stihovi činili su se lošim i neizgrađenim, a uz to pisani običnim jezikom. Tek posle prve knjige Branko će objaviti pesmu Juriš, Srbe u Zagrebu, 1848. godine, u Gajevoj Danici.
U Beogradu knjiga je dočekana na nož: odmah je zabranjena Kad je tačno stupila na snagu i koliko trajala zabrana ne zna se, ali u januaru 1848. godine zabrana već nije bila na snazi: u katalogu knjižara Manojla Stefanovića i Nikole Peinovića, na šestoj strani, Brankove pesme preporučuju se na čitanje. U biblioteci Matice srpske knjiga se nije mogla naći punih jedanaest godina.
U satiričnom spevu Put, koji je jedne ražestio i pomeo, druge pokolebao, a Vukove pristalice ohrabrio, Branko je demistifikovao kruto poimanje književnosti i jezika. Do kraja podržavajući Vuka Karadžića, mladi pesnik ismejava i izvrgava ruglu njegove protivnike na čelu sa Jovanom Hadžićem, carem sviju sova i kukavica. Nezadovoljan književnim, kulturnim i društvenim prilikama svoga vremena, Radičević dovodi u pitanje oblik slavjanoserbske književnosti i jezika, obrušavajući se na njihova sveta klasicistička znamenja, simbole i božanstva. Za Branka je Pegaz obična kljusina jaka, Apolon golać i goljo, a muze frivolno Apolonovo društvance.
Oštar napad na konzervativce ustalasao je tadašnju i onako usijanu atmosferu pred revoluciju 1848. godine. Jedan od uglednih pisaca koji nije mogao da prihvati njemu tuđ i nejasan svet romantičke poezije, bio je i Jovan Sterija Popović koji pod raznim pseudonimima piše o Branku negativno: Poezija detinjaste nestašnosti, nepokrivene pohotljivosti, nerazborite samopouzdanosti, bestidne grubosti, krajnjega neznanstva o ljudima i stvarima. Ovako Sterija o Branku pod raznim pseudonimima piše.
Ne doživevši ni punih trideset godina, Branko Radičević je pokazao da pesnički talenat ima nadvremensku skalu i meru, i da ničim nisu omeđeni dometi takvoga dara. Brankova se lirika presijava u uvek novim tematsko-motivskim talasima, u biserima čistog srpskog jezika i ozonskog doživljaja sveta.
