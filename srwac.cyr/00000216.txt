MANTRU da EU nema alternativu treba zameniti istinom da samo Srbija nema zamenu i da samo naša deca nemaju alternativu. To je osnovni zadatak nove vlasti posle ovih izbora poručio je za Novosti Siniša Kovačević, nosilac liste DSS za Vojvodinu.
Za š to bi gra đ ani Srbije trebalo na đ ur đ evdanskim izborima da podr ž e Vojislava Ko š tunicu i listu DSS?
Još su sveže uspomene na kvalitet života u vreme kada je odgovornost vlasti bila u rukama DSS i Vojislava Koštunice. Sad već više nije važno da je prosečna plata bila 150 evra veća od današnje, da je evro bio 75 dinara, a da je danas 112, koliko je koštao litar benzina i koliko je ljudi bilo zaposleno Ali, meni je mnogo važnije da je tada bilo nade, dostojanstva u ljudima, nije bilo gorkog ukusa prevare i poniženja u ustima, nije bilo sirotinjskih kujni. Nije sve bilo na prodaju, uključujući njive i zemlju, Kosovo, moralna načela, obraz države i nacije. Na čelu države je bio državnik, a patuljci su bili u bajci o Snežani, a ne na političkoj sceni.
Najpre treba promeniti vlast. Promenom vlasti menjaju se i moralna i ideološka i politička načela, menja se privredna slika jedne zemlje, menjaju se ljudi, menjaju se vremena. Pre svega, svakako treba odustati od evrounijatske politike. Treba se okrenuti podmlađivanju nacije, nestaje nas, neumitno i neumoljivo. Trideset hiljada ljudi godišnje više umre nego što se rodi, dodajte tome one koji odlaze, eto vam tužne slike puste i umiruće zemlje.
Zašto vam je politička neutralnost suštinska tačka kampanje?
Ona svakako jeste suštinska tačka, ali svakako nije jedina. Suštinska je zato što je Evropa komforna grobnica za male narode, zato što se kao i svi mnogonacionalni i multikonfesionalni imperijalni modeli raspada, kao što se raspala bilo koja imperija do sada, u krvi i pepelu. I Otomanska i Austrougarska i Sovjetska i sve one pre njih. Atina je u plamenu, Španija u recesiji sa najvećom stopom nezaposlenosti u modernoj istoriji, Portugal takođe, Irska, Rumunija, Mađarska. Titanik uveliko tone, već se i kapetan sprema da ga napusti, a mi oznojeni i usplahireni veslamo prema njemu da bismo se ukrcali. Kada? Za dvadesetak godina.
ŽELIM PONOVO BOGATU VOJVODINU
Koje su vaše lične političke ambicije? Meni je nepristojno dobro u odnosu na ogromnu većinu naših sugrađana. Meni lično politika treba koliko i dobra upala prostate. Zato su moje lične političke ambicije da Vojvodina bude ponovo bogata, ponovo srpska, ali i mađarska, romska bunjevačka, slovačka, rusinska, da se Srbija uspravi, sačuva KiM, privredno oporavi i ostane slobodna i neutralna aktivno sarađujući sa Evropom i svetom. I da budem deda.
Većina stranaka je za ulazak u EU. Kako ćete naći saveznike posle izbora?
Protiv daljih integracija sa EU najbolje i najviše radi EU. Nakon ulaska Hrvatske, kapija se na duže zaključava, Evropa će pokušati da zaceli i izliže vlastite rane, sumnjam da će u tome uspeti. Ili će se raspasti ili redefinisati i podeliti po snazi ekonomija i veličini tržišta. Kada sadašnja srpska vlast i proevropska opozicija budu ponosno klicali spremni smo za Evropu, ona uveliko neće postojati. Tada više Evropa neće biti spremna za Evropu. Što se tiče DSS, važniji nam je dogovor sa narodom nego sa političkim strankama.
Kako biste kao dramaturg ocenili ovu kampanju?
U stručnom žargonu ovakve kampanje se zovu plotunske. Puca se iz haubica na vrapce. Preskupe su i uglavnom nestručne i apsolutno nemoralne iliti prljave. Najviše se napadaju one stvari koje ste upravo vi kao vlast inicirali. Vlasnici kupleraja hoće da se bore protiv prostitucije, a Ćićolina zagovara nevinost kao preduslov braka. Pravo pitanje za posle izbora je koliko je ko potrošio u kampanji i odakle mu novac. Što se tiče DSS, naša kampanja je skromna, sofisticirana i bavi se promocijom naših ideja.
Sve. Ova vlast je uspela u nečemu što nikada nikome nije polazilo za rukom, da izgladni Vojvodinu. To je uspeh ravan uvozu hladnoće u Sibir ili peska u Saharu. U tom parčetu raja niko nije bio gladan ni u vreme velikih kuga i kolera, u vreme ratova i skakavaca. U Vojvodini se umiralo od bolesti, od sablje, od britve u kafani i od starosti, a danas se umire od gladi.
