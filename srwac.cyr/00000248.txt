Beograd, 22. jun 2011. godine Predsednik Vlade Republike Srbije Mirko Cvetković izjavio je u intervjuu za današnje izdanje dnevnog lista " Večernje novosti " da je izlazak naše zemlje iz krize potpuno izvestan i da je sada važno da se održi stabilnost jer će Srbija tako pokazati da je država u kojoj vlada pravna sigurnost i u kojoj su investitori zaštićeni i dobrodošli.
Za sve to, potrebna nam je ekonomska i politička stabilnost u narednim mesecima. Posle rekonstrukcije Vlade uverio sam se da možemo da delujemo kao snažan tim. Brzo, efikasno i sa konkretnim rezultatima.
Najveći uspesi u prvih sto dana rekonstrusane Vlade:
- Ova vlada, pre svega, radi efikasnije. Za svega tri meseca učinili smo neke značajne pomake. Navešću samo nekoliko mera: olakšice u otplati kredita za građane i preduzeća, olakšice poslodavcima za otvaranje novih radnih mesta, obezbeđen novac za povezivanje radnog staža, sporazum sa sindikatima i udruženjima poslodavaca...
Da li je Srbija preživela najteži deo krize?
- Najgore je prošlo, izlazak iz krize je potpuno izvestan. Mi smo krizu izdržali na nogama. Bitno je sada da održimo stabilnost - ključ je u našem dvorištu. Tako ćemo svetu da pokažemo da smo država u kojoj vlada pravna sigurnost, u kojoj nema iznenađenja, gde su investitori dobrodošli i zaštićeni.
- Dosta su nam odmogle te kritike da je zemlja pred bankrotstvom i da ćemo propasti ako ne prodamo kompaniju Telekom... Time su poslati loši signali, ne o Vladi, koja je smenjiva, već o državi. Naročito što ti signali nisu tačni. Zahvaljujući merama koje smo kontinuirano sprovodili, bankrotstvo ni u jednom trenutku nije pretilo Srbiji.
Rezultati u smanjenju nezaposlenosti:
- Dva meseca zaredom, u aprilu i maju, imali smo porast broja zaposlenih, prvi put za dve godine. Ne pričam o statistici Nacionalne službe za zapošljavanje, jer je to pokazatelj koji može da zavara, jer se dešava da ljudi izgube posao, a ne prijave se na biro. Ovo govorim na osnovu ukupnog broja zaposlenih u sektoru preduzeća na kraju svakog meseca. Tačno je da rast nije spektakularan, približno hiljadu ljudi mesečno, ali je trend povećanja nezaposlenosti zaustavljen.
Nestašice i povećanje cena namirnica:
- Nema i neće više biti nestašica. Cene hleba i šećera su stabilizovane. Ništa se nije desilo od čestih i dramatičnih upozorenja da će osnovne namirnice drastično da poskupe.
O inflaciji:
- Tačno je da smo u aprilu imali najveću inflaciju u regionu, ali na nju je uticalo povećanje cene struje. Sada se tržište stabilizuje, a Narodna banka Srbije (NBS) je počela da ublažava monetarnu politiku. Očekujemo da će inflacija nastaviti da pada. Optimista sam da ćemo kraj godine završiti sa jednocifrenom stopom.
Kurs dinara do kraja godine:
- Kurs je deo monetarne politike koju vodi NBS. Za naš model razvoja izabran je, u dogovoru sa Centralnom bankom, tzv. fleksibilni kurs, koji odražava trenutni nivo ponude i tražnje, a NBS ima zadatak da interveniše samo u slučaju drastičnih promena na dnevnoj bazi. Očekujem da će te promene u narednom periodu biti relativno male, a kurs relativno stabilan.
O povećanju obaveznog učešća za stambene kredite:
- Vlada je podržala građane obezbeđujući sredstva za subvencionisane kredite. Pokrivamo učešće od 15 odsto, a građani treba da izdvoje samo 10 odsto. Krug građana koji mogu da dobiju subvenciju nije uzak. Ako interesovanje za subvencionisane kredite budu veće, spremni smo da kroz rebalans obezbedimo dodatni novac.
Nove ekonomske mere do kraja godine:
- Radićemo na smanjenju nelikvidnosti privrede. Uvešćemo ograničene rokove plaćanja obaveza, kako bi se prekinuo lanac u kome svako duguje svakome. Razmatramo i razne mere u poljoprivredi. Sve to činimo u pravcu rasta industrije, odnosno izvoza. Osnovaćemo i Razvojnu banku Srbije do kraja godine.
Kada će građani statistički osetiti boljitak?
- Kada stopa rasta bude 4,5 odsto. U prvom kvartalu ove godine zabeležili smo rast od tri odsto, a dobro je što je na to u najvećoj meri uticalo povećanje izvoza, koji je skočio za 31 odsto.
Da li očekujete da će EK dati preporuku o dobijanju statusa kandidata do kraja godine i datuma za početak pregovora?
- Sve što radimo ide u pravcu dobijanja statusa kandidata. Srbija neće napraviti grešku ili propustiti da nešto odradi. Sada stvari više zavise od situacije u Evropi i raspoloženja za dalje proširenje. Dobro je što nam iz Brisela stižu ohrabrujući signali.
Koji je najteži zadatak na evropskom putu u narednim mesecima?
- Zakon o restituciji. Taj propis mora da zadovolji interese onih kojima je oduzeta imovina, ali i da ne ugrozi budućnost narednih generacija. Mi tu nemamo politički problem, svi smo složni da restitucija mora da se obavi, samo moramo da pronađemo najbolji način.
Da li Vlada ima rezervnu strategiju ako ne Srbija ne dobije status kandidata?
- Ne mogu ni da zamislim da ne dobijemo status kandidata do kraja godine. Verujem da će u istom paketu ići i datum pregovora. Uostalom, reforme koje sprovodimo, važnije su od samog cilja, ulaska u EU, jer menjamo i poboljšavamo sopstvenu državu.
- I u samoj EU postoje različiti stavovi o Kosovu. Dokle god makar i jedna članica, a sada ih je pet, ima različit stav, nema jedinstvene politike EU. Prema tome, i priznanje ne može da bude uslov za integracije.
Hoće li rezultati dijaloga sa Prištinom biti sledeći uslov?
- Za građane je dobro da ti pregovori daju rezultate. Ne posmatram to kroz proces pristupanja Evropi, već kroz interese ljudi koji žive na Kosovu. Naša strana je u tom dijalogu konstruktivna, sa nizom alternativnih predloga. Naravno, nećemo pristajati na bilo kakva rešenja koja eksplicitno ili implicitno dovode do priznanja državnosti Kosova.
Da li je Vlada razmatrala pitanje podele Kosova?
- Vlada o tome nije raspravljala, to nikada nije bila tema ni u pripremama platforme za pregovore. Naš Ustav jasno kaže da je Kosovo južna pokrajina u Srbiji i teško je zamisliti da će bilo koji zvaničnik raditi bilo šta što bi kršilo Ustav.
Hoće li Beograd pristati da Euleks vodi istragu o trgovini organima?
- Vlada želi da se sprovede kredibilna i potpuna istraga i da se osumnjičeni izvedu pred lice pravde. Da i ovi zločini, kao i svi drugi počinjeni na ovim prostorima, budu u potpunosti rasvetljeni, jer je to obaveza prema porodicama žrtava, ali i prema budućnosti. Naši argumenti za insistiranje da se istraga vodi pod kapom Ujedinjenih nacija (UN) prilično su jaki. Jedan od najvažnijih je što su tako istraživani svi prethodni zločini na prostoru bivše Jugoslavije.
O eventualnim štrajkovima radnika:
- Sporazumom sa sindikatima i poslodavcima dogovorili smo se praktično da ne bude protesta do kraja godine. Ima građana koji su i u objektivnim teškoćama i mi ne možemo da ostanemo gluvi na njihove zahteve. Verujem da masovnih štrajkova neće biti.
