You are here
Vesti
Vučić: Nema kompromisa u borbi protiv kriminala
Da li je na sednici Vlade bilo reči o kontaktima premijera sa pripadnicima Šarićevog klana?
Ne, na sednicu Vlade dolazi unapred utvrđeni dnevni red...
Znači, niko od ministara nije osećao potrebu da nešto pita Dačića niti on sam da kaže...?
Ne, ali ako želite da predstavite ministre kao nekakve poslušnike ili nezainteresovane, nije to razlog. Imamo koordinaciju na kojoj se o tome razgovara.
Više puta ste na konferenciji za novinare (posle sednice Predsedništva SNS-a) izbegli konkretan odgovor na pitanje da li je Vlada u ovom trenutku stabilna? Da li onda možemo da kažemo da ostavljate prostor da se mogu pojaviti informacije, kojima čak ni Vi u ovom trenutku ne raspolažete, a koje bi mogle da dovedu do prevremenih izbora?
Mislim da sam bio prilično jasan, iako je to glupa sintagma koji političari neretko koriste, kada sam rekao da se mi nadamo i mi želimo da Vlada svoj posao nastavi. To niko ne može da garantuje. Prosto, takav je život, takva je politika, ali to je naša želja, to je naša namera. Mislimo da je to interes građana Srbije i mi smo taj interes građana pretpostavili našim uskostranačkim interesima jer, složićete se, mnogi bi pomislili danas da je najvažniji partijski interes SNS-a da se ide na izbore. Mi smo smatrali da je interes Srbije važniji od naših stranačkih interesa i zato smo tako postupili.
Da li Vi danas verujete Ivici Dačiću?
Mi smo imali šest meseci dobrih rezultata i to nije pitanje naših ličnih odnosa. Ja ga cenim, ali mi nikada nismo iskazivali ni ljubav ni simpatije ni istorijska pomirenja kao neki drugi, niti je to naš posao. Naš posao je da ostvarimo one ciljeve zbog kojih smo uspostavili ovakvu Vladu Republike Srbije i rekao bih da je Vlada Republike Srbije postigla mnogo bolje rezultate nego prethodna vlada u četiri godine.
I danas ste govorili o uspesima Vlade. Na šta ste posebno ponosni, čime ste posebno bili zadovoljni u prethodnom periodu, a šta mislite da bi moglo da bude bolje u narednom?
Pokušaću da budem kratak. Međunarodna pozicija Srbije je nikad bolja u njenoj saveremenoj istoriji, u poslednjih 25 godina. Nikada bolja Sa druge strane, borba protiv korupcije i kriminala je ne samo pokrenuta sa mrtve tačke, već najvećim delom institucionalizovana i priznata, pre svega od građana ove zemlje, ali, ako hoćete, i od međunarodne zajednice.
Treća stvar, uspeli smo da zaustavimo brojne negativne trendove u našoj ekonomiji, nemamo više rast nezaposlenosti. Dakle, kad smo preuzeli Vladu, bila je 26,7 odsto, sada nije to na 35 ili 40 odsto, nego 26,5 odsto. Dinar je prvi put za šest meseci apsolutno stabilan. Imali smo prvi put neveliki ali ipak rast industrijske proizvodnje u decembru, iako se to najviše vezivalo za auto-industriju i za naftnu industriju. Još je sve rovito, ali očekujemo da u narednom periodu uz ove investicije koje očekujemo iz Emirata, Angole, Azerbejdžana, mnogih drugih zemalja, uz ono što treba da usledi iz Kanade, Nemačke, mnogih evropskih ili zapadnih zemalja, da ćemo postići ozbiljnije rezultate.
Kad ste pomenuli međunarodni ugled Srbije, moram za trenutak da Vas vratim na događaje prethodnog vikenda. Verujete li da bi to moglo da utiče i na ugled Srbije, ali i samog premijera koji bi trebalo da nastavi razgovore sa Tačijem?
Svakako da to nije prijatna stvar, ali mislim da je na kraju najvažnije ono što će pisati na semaforu, a to je rezultat. To je, kad se bude sve svodilo, bez obzira na to kada će biti kraj mandata ove vlade, da vidimo kolike su plate, kakvo je stanje u javnim preduzećima, kolike su penzije, da li ljudi mogu da prežive, da li u budućnosti imamo sve obezbeđeno... Ja mogu da Vam kažem da za ovu godinu, godinu koja je pred nama, biće teška godina, ne izlazi se tako lako iz teške ekonomske krize, ali mi nećemo imati problem sa tako stravičnim budžetskim deficitom, nećemo imati problem sa nedostatkom finansija za elementarne potrebe građana. Ja vam to već danas saopštavam i očekujemo da bude ne mnogo bolje, ali svakako nešto bolje. U 2014. očekujemo da već bude značajno bolje. I mislim da su to vidljivi rezultati i da će to biti mnogo važnije nego to što je, rekao bih, provizorno, što je na površini i što bi možda neko istakao kao najznačajnije u ovom trenutku.
Danas ste u jednom trenutku rekli da je evidentno da su podaci procurili iz policije, ali da bi se građani začudili kada bi znali ono što zna BIA? Da li to znači da na tom spisku ima još zvučnih imena ljudi koji su kontaktirali sa Šarićem?
Pa, ima ljudi, ali ja nemam prava da o takvim stvarima govorim i to se neće pojavljivati ni u novinama, jer sam ja potpisao obavezu da čuvam tajnost svih podataka do kojih dođem. I nijedan podatak iz Bezbednosno-informativne agencije ili Vojnobezbednosne agencije nije se pojavio ni u štampi niti bilo gde.
Da ste pre šest meseci imali ovakve informacije, da li biste pravili ovakvu vladu?
" Šta bi bilo kad bi bilo " nisam u stanju da komentarišem. Već sam priznao danas na konferenciji da sam bio zatečen, a meni je tih nekoliko sati od konferencije do ovog intervjua bilo malo da pronađem bolji odgovor na to.
Rekli ste danas da se na sednici Vlade neće razgovarati o mestu direktora policije. Da li su tačne spekulacije da se došlo do privremenog dogovora da na tom mestu ipak ostane Milorad Veljović još neko vreme?
Nije bilo nikakvih privremenih dogovora niti je to, kako neki predstavljaju, ključna stvar oko svega. Prosto, ljudi zaboravljaju, čini mi se ponekada pojedini političari ne ljutite se, ne mislim ništa loše da kažem zbog našeg pristupa i pojedini mediji, pristupaju tome na jedan način koji bi trebalo to da estradizuje sve i da predstavi ovo u malo manje ozbiljnom svetlu. Dakle, bavimo se suštinskim stvarima i suštinskim problemima, a taj problem svakako nije najveći u državi kako ga predstavljaju.
U vezi sa svim je moguć kompromis, osim što nema kompromisa o onome što je danas kao prvi princip ili prvi zaključak proglašen na Predsedništvu Srpske napredne stranke. To je da će svi nadležni državni organi preduzimati mere protiv organizovanog kriminala i korupcije, protiv svakog bez obzira na ime, prezime, funkciju, i tu postoji i saglasnost o tome sam razgovarao i sa gospodinom Dačićem i sa gospodinom Dinkićem i ja mislim da je to najvažnija poruka za građane. I građani znaju da oko toga nema igre, jer su videli u prethodnom periodu da ono što smo rekli da smo to i ispunjavali.
