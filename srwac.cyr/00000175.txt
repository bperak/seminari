You are here
Vesti
Radomir Nikolić: Prejaki smo za ovu vladu
Veliki rast popularnosti Srpske napredne stranke utiče na rad same vlade. Mnogi politički činioci trude se da nas zaustave i to se odražava na funkcionisanje vlasti. Za to bi, ukoliko ne dobijemo datum za početak pregovora sa EU trebalo raspisati izbore, kaže u intervjuu za Blic Radomir Nikolić, predsednik Izvršnog odbora SNS.
Nikolić navodi da se mnogo toga promenilo u mišljenjima građana u odnosu na SNS, ali i na sve druge političke činioce u zemlji. I zbog toga, kaže on, treba ići na izbore.
To je moje lično mišljenje. SNS treba da preuzme potpunu odgovornost. I Vlada i država su u jako teškoj situaciji. Čine se napori da se Srbija pokrene sa mrtve tačke, a ovakav rast popularnosti naprednjaka utiče na rad same vlade.
Zadatak je svake stranke da se sprema za izbore kao da će biti sutra. Opozicija ih stalno traži i to je normalno. Što se tiče vladajućih partija, njihove pripreme se ogledaju u tome kako vode svoje resore. Ipak, ukoliko dobijemo datum biće mnogo bolje. To će pre svega biti dobar signal za investitore i Vlada bi u tom slučaju funkcionisala pod mnogo manjim pritiskom.
Šta će se dogoditi ako dobijemo datum uz uslov da u potpunosti implementiramo Briselski sporazum?
Mi se ne protivimo implementaciji sporazuma Beograda i Prištine. Naprotiv, zalažemo se za to da se on implementira, ali onako kako je dogovoreno. Bitno je da se uđe u pregovore, a sa uslovima ćemo da se borimo.
Koliko je realna rekonstrukcija?
Nje će sigurno biti. Kao što smo mi spremni da ozbiljno analiziramo rad naših ministara, to očekujemo i od naših koalicionih partnera.
Čijim radom iz redova SNS niste zadovoljni?
Ne mogu reći da nisam zadovoljan. U situaciji kada država nema novca, teško je funkcionisati i napraviti ozbiljne rezultate. Neko se tu bolje snašao, neko lošije. Najbolje rezultate ostvario je Aleksandar Vučić, koji je svoje zadatke odradio maksimalno. O onima koji spadaju u drugu grupu ne želim sada da govorim.
Ko od ministara iz drugih partija ne bi trebalo da sedi u Vladi?
O tome se razgovara na koalicionim sastancima. Iznećemo mišljenje o svakom ministru ponaosob. Od toga kakav će biti stav naših partnera, takođe će zavisiti sudbina Vlade.
Da li je tačno da u SNS postoji podela na Vučićeve i Nikolićeve?
One političke organizacije kojima smeta rast popularnosti SNS, vode borbu protiv nas i pokušavaju te neistine da provuku kroz medije. Mi smo potpuno jedinstveni.
Zbog predstojećih lokalnih izbora, postoje sukobi između SNS i URS u Zaječaru, a ceo odbor URS iz Bora prešao je u SNS. Da li se to održava na rad Vlade?
Radi se o lokalnim izborima i svi se bore da bolje prođu. Mi jesmo u Zaječaru sukobljeni, ali se to ne odražava na rad Vlade. Odbor URS iz Bora nije jedini koji je prišao SNS. Mi time pokazujemo koliko smo otvoreni.
