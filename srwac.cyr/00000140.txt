Majkrosoft: Korisnici su svjesni da im piraterija nije od koristi 
Majkrosoft je objavio rezultate opsežnog istraživanja agencije TNS sprovedenog među više od 38,000 korisnika iz 20 zemalja svijeta o njihovoj percepciji o problemima koje sa sobom nosi piratski softver. 
Ovi rezultati nude najjasnije dokaze do sada o svjesnosti korisnika o opasnostima kojima se izlažu ukoliko koriste piratski softver. Njih 3:1 se slaže da piratski softver nije bezbjedan, a 82 % ispitanika preporučuje korištenje originalnog softvera svojim prijateljima. 
Korisnici nam jasno daju do znanja da ih piratski softver ugrožava, rekao je David Fin, generalni savjetnik za anti-piratstvo i anti-krivotvorstvo Majkrosoft-a. Ono što je još bitnije je i činjenica da upravo korisnici traže od IT industrije i svojih vlada da učine nešto po tom pitanju. Žele dobiti adekvatnu edukaciju kako bi bili u mogućnosti da sebe zaštite. Naše opredjeljenje je da učinimo sve što je u našoj moći i da im pomognemo. 
Podaci koji su danas objavljeni pokazuju da iako je šira javnost svjesna problema piratstva i krivotvorenja, preko 70 % ispitanika vjeruje da je originalan softver sigurniji, stabilniji i ima mogućnost jednostavnije nadogradnje. Kao dio ovogodišnjeg Dana akcije korisnika, kompanija ponovo podsjeća na svoje edukcijske resurse koji su pripremljeni s ciljem obezbjeđenja sigurnosti korisnika. Majkrosoft poziva sve svoje korisnike da posjete stranice Windows validation test ukoliko žele provjeriti da li je kupljeni softver originalan ili ne. 
Aktivnosti protiv softverskog piratstva u Bosni i Hercegovini 
Kada su u pitanju korisnici iz Bosne i Hercegovine, primjetno je da se njihovi stavovi podudaraju sa onim iz globalnog istraživanja. Naime, istraživanje koje je provela agencija IPSOS Stratedžik Marketing u Bosni i Hercegovini tokom novembra mjeseca 2010. godine i to većinom u malim i srednjim preduzećima pokazuje da 86 % menadžera vjeruje da korištenje nelicenciranog softvera nije bezbjedno i može ugroziti njihovo poslovanje. Komentarišući najbitnije karakteristike softvera za svakodnevno vođenje poslovanja njih 44 % je istaklo bezbjednost, a 35 % pouzdanost. Kada je riječ o rizicima, 47 % ispitanika vjeruje da korištenjem piratskog softvera izlažu svoje kompanije opasnosti od gubitka podataka. 
Istraživanje koje je provedeno u BiH nam dokazuje da su naše aktivnosti usmjerene na podizanje nivoa svjesnosti proizvele rezultate i predstavljaju dodatni poticaj da nastavimo sa naporima u zaštiti naših korisnika u BiH, naglasila je Lejla Hadžiabdić, menadžer za anti-piratstvo u Majkrosoft BiH. 
Međutim, prisutnost visoko kvalitetnih plagijata na tržištu danas otežava razlikovanje piratskog od originalnog softvera i to predstavlja konstantan izazov za korisnike. Većina ispitanika je naglasila da bi izabrali originalni softver kada bi za to imali izbora, ali manje od polovine ispitanika je vjerovalo da bi korisnici trebali biti u mogućnosti da prepoznaju piratski softver ukoliko je to potrebno. 
Podaci koje su dostavili korisnici na Microsoft-ove How to tell (K ako reći?) web stranice su veoma bitni. Preko 300,000 korisnika širom svijeta je prijavilo svoje probleme na ovim web stranicama od 2005. do danas i ponudili podatke o krivotvorenom softveru koji je zarazio njihove računare sa virusima ili jednostavno nije funkcionisao kako je to bilo navedeno u oglasima. Do sada je ukupno 150 korisnika iz BiH prijavilo probleme sa svojim softverom i ostavilo svoje podatke na ovoj stranici. Kako bi se informisali o najefikasnijoj zaštiti za vaše računare i saznali kako prepoznati piratski softver, kao i kako izbjeći njegovu kupovinu posjetite stranice www.microsoft.com / howtotell / bs. 
U sklopu aktivnosti koje su usmjerene na edukaciju korisnika Microsoft BiH, u saradnji sa Buiznis Softver Alajens (BSA) i drugim relevantnim organizacijama, organizuje brojne obuke za agencije koje se bave zaštitom autorskih prava. Kako je usvojen novi Zakon o zaštiti autorskih prava BiH, koji predviđa nadležnost inspekcija u ovom polju, Majkrosoft BiH je spreman ponuditi punu podršku prilikom obuke inspektora i izgradnje njihovih kapaciteta kako bi entitetski inspekcijski organi mogli u potpunosti odgovoriti na nove zadatke nakon što se harmoniziraju relevantni zakoni u entitetima. 
Veoma bitna aktivnost je i provođenje kampanje tajnog kupca. Tokom 2010. obavljeno je ukupno 80 posjeta, sa dodatnih 40 koje su planirane do kraja godine. Majkrosoft BiH posjećuje kompanije koje prodaju IT opremu širom zemlje, a osnovna svrha kampanje je zaštita korisnika i smanjenje nelojalne konkurencije kao i podizanje svjesti o važnosti zaštite autorskih prava kada su u pitanju računarski programi. 
Rezultati istraživanja također pokazuju da još uvijek postoji velika potreba za edukacijom korisnika od strane proizvođača softvera i vlada, rekla je Lejla Hadžiabdić, menadžer za anti-piratstvo u Majkrosoft BiH. Korisnici ne žele piratski softver. Oni znaju da je opasan i da negativno utiče kako na poslovanje kompanija, tako i na kućne korisnike, ali isto tako su im potrebni alati i znanje kako bi sebe zaštitili od ovih rizika. Mi ćemo nastaviti sa aktivnostima edukacije kako naših partnera, tako i korisnika i osigurati im potrebne preduslove da izbjegnu rizike kojima mogu biti izloženi korištenjem nelicenciranog softvera 
