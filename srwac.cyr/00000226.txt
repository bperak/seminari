IZ OPŠTINE
UKINUTA VANREDNA SITUACIJA U BAVANIŠTU
Na osnovu infomacija sa terena i preduzetih mera u vezi sa naredbom Štaba za vanredne situacije opštine Kovin od 10. avgusta, kada je proglašeno vanredno stanje u Bavaništu zbog problema u vodosnabdevanju, na današnjoj sednici Štaba kontatovano je da je prestala opasnost zbog koje je uvedena vanredna situacija, te je na osnovu ovog predloga predsednik opštine, Slavko Branković, doneo Odluku o ukidanju vanredne situacije na delu teritorije opštine Kovin.
PROGLAŠENA VANREDNA SITUACIJA U POTESU K. O. BAVANIŠTE
Opštinski štab za vanredne situacije održao je danas svoju 22. sednicu na kojoj je, na osnovu dopisa Mesne zajednice Bavanište i izveštaja građevinske inspekcije OU Kovin sa terena, doneta Odluka o proglašenju vanredne situacije za deo teritorije opštine Kovin, MZ Bavanište, zbog problema u vodosnabdevanju. Predsednik opštine i komandant Štaba, Slavko Branković, proglasio je vanrednu situaciju zbog problema u vodosnabdevanju stanovništva i stoke, izazvanog najverovatnije radovima koje izvodi preduzeće Almex doo u potesu Bezubica, na oko 1 km od prvih kuća u Bavaništu. Ovo preduzeće započelo je bušenje bunara u K. O. Bavanište krajem juna za potrebe zalivnog sistema na poljoprivrednom zemljištu, a s obzirom da je u međuvremenu nastupio izuzetno sušni period, u više od 500 domaćinstava počeli su da presušuju arteski bunari. U ovom delu Bavaništa živi oko 1500 građana, a gotovo svaka kuća ima i stoku i živinu. Imajući u vidu prethodno navedeno, kao i činjenice koje je na terenu utvrdila građevinska inspekcija Opštinske u prave o tome da preduzeće Almex doo još uvek ne poseduje dozvolu za istražne radove, Štab za vanredne situacije opštine Kovin donosi
N A R E D B U
1. NAREĐUJE SE Preduzeću ALMEX D. O. O. da odmah po prijemu ovog naređenja, a najkasnije do 10.8.2012. godine do 18,00 sati obustavi eksploataciju vode iz arterskih bunara u potesu K. O. Bavanište za zalivanje poljoprivrednih kultura i druge potrebe. 2. Kontrolu sprovođenja ove naredbe vršiće Komunalna i Građevinska inspekcija Opštinske uprave po posebnom planu. 3. U slučaju nesprovođenja ove naredbe pristupiće se prinudnom izvršenju iste koju će sprovesti ovlašćena lica JP Kovinski komunalac Kovin u prisustvu pripadnika MUP-a. 4. Ova Naredba važi do 17.8.2012. godine u 12,00 sati, dok se ne analiziraju rezultati primene naredbe. 5. Ukoliko analize primene Naredbe budu pozitivne njena primena biće produžena dok nadležni organi ne utvrde zakonitost eksploatacije vode na lokaciji iz tačke 1. ove Naredbe o čemu će Preduzeće ALMEX D. O. O. biti obavešteno. 6. Ovu Naredbu proslediti ALMEX D. O. O. odmah, a najkasnije do 10.8.2012. godine do 14,00 sati.
Na sednici održanoj u petak, 3. avgusta, predsedavao je zamenik predsednika Blagoje Bogdanović, opštinski većnici najpre su prihvatili predloženi Poslovnik o izmenama i dopunama Poslovnika o radu Opštinskog veća. Reč je o usklađivanju postojećeg Pravilnika sa Odlukom o izmenama i dopunama Statuta opštine, a u vezi sa nadležnostima Veća, kao i sa održavanjem telefonskih sednica samo u izuzetnim slučajevima. Prihvaćen je i predlog o osnivanju Službe za budžetsku inspekciju opštine Kovin, što je u skladu sa odredbama Zakona o budžetskom sistemu i opštinskog Statuta. Kako je naglasio načelnik Opštinske uprave Dragan Mićović, cilj je efikasna kontrola raspolaganja budžetskim sredstvima, odnosno namenskog i zakonitog korišćenja tih para, a budžetski inspektor sprovodiće kontrolu kod direktnih i indirektnih korisnika opštinskog budžeta (opštinski organi i ustanove), zatim u javnim preduzećima - Kovinskom komunalcu i Kovin-gasu, kod pravnih lica gde lokalna vlast ima kontrolu kroz više od 50 % kapitala, ili više od 50 % glasova u UO, ili pak gde javna sredstva čine više od procentualne polovine ukupnih prihoda, kao i u slučajevima gde se preduzećima doznačavaju budžetska sredstva za određenu namenu. Na sednici je doneto rešenje o davanju saglasnosti na Pravilnik o šestoj izmeni i dopuni Pravilnika o unutrašnjem uređenju i sistematizaciji radnih mesta u OU Kovin. Većnici su usvojili i nacrt za novu Odluku o organizaciji Opštinske uprave Kovin, a tekst se, u formi predloga, upućuje Skupštini opštine na razmatranje i usvajanje. Najveća izmena u novoj organizaciji odnosi se na formiranje još jednog odeljenja, ali sve u okviru postojećih resursa: dosadašnje Odeljenje za građevinsko-komunalne poslove, inspekcijske, pravne i poslove privrede, praktično će biti organizovano u dva predlog je da ubuduće organizacione celine budu Odeljenje za urbanizam, stambeno-komunalne poslove i zaštitu životne sredine i Odeljenje za privredu, imovinsko-pravne poslove i poslove lokalnog ekonomskog razvoja i odbrane. Pred odbornicima će se, na septembarskom zasedanju, naći i usvojeni Nacrt izveštaja o izvršavanju budžeta opštine Kovin za period januar-jun 2012. godine. Rukovodilac Odeljenja za finansije, Biljana Stojković, navela je da se prihodi ostvaruju u planiranom obimu, u procentima je to 45,2 %, dok su rashodi za prvo polugođe 31,75 %, zbog čega je suficit 230 miliona dinara. Ipak, kako se čulo na sednici, bar 30 % tih nepotrošenih para odnosi se na radove koji su ugovoreni, a biće realizovani u drugom delu godine (kada se i relno najviše radi, posebno na otvorenom od jula do oktobra). Prihvaćen je i Izveštaj o radu JP Kovinski komunalac za period januar-jun 2012. godine.
Većnici su prihvatili i zapisnik Komisije za procenu štete od suše na području opštine Kovin u 2012. godini.U ovdašnjim atarima najviše su stradali kukuruz i soja, a ukupna šteta na zasejanih nešto više od 35 hiljada hektara iznosi 1,6 milijardi dinara. Dokument će biti upućen nadležnim instancama u Pokrajini i Republici, kako bi se razmotrilo ima li elemenata za proglašenje elementarne nepogode zbog suše, a i zbog činjenice da su u celoj zemlji, posebno na teritoriji Vojvodine, štete ogromne. Opštinsko veće prihvatilo je Izveštaj o sprovedenoj žetvi strnih žita koji je dostavio nadležni opštinski Štab. Član Veća zadužen za poljoprivredu, Jadran Anđelković, istakao je da je potrebna veća agilnost mesnih zajednica u izveštavanju sa terena, kao i angažovanje na podizanju nivoa vode u atarskim kanalima. Na tu temu odgovorio je prisutni direktor VP Podunavlje, Stevan Kolarević, naglasivši da je sa predstavnicima HE Đerdap u više navrata razgovarano o istom, ali da pomaka nema, jer je reč o suprotnim interesima, s obzirom da Đerdapu odgovara ispumpavanje vode radi proizvodnje električne energije. Predsedavajući Blagoje Bogdanović zaključio je da će Opština inicirati sastanak sa predstavnicima Đerdapa, kako bi se iznašlo adekvatno rešenje za ovaj problem. Većnik Jona Mihalj izneo je zamerku na činjenicu da u izveštaju o žetvi nemamo ništa o paljenju po njivama, a to bi moralo da se dovede u red. Bogdanović se složio i u ime Veća apelovao na prisutne predstavnike lokalnih sredstava javnog informisanja da putem svojih medija upute poziv da se vodi računa o ovome, odnosno da se prijavi svako nesavesno postupanje u vezi sa paljenjem.
Stevan Kolarević obrazložio je najvažnije iz Informacije o izvršenim radovima na sanaciji kanalske mreže iz Programa i finansijskog plana zaštite, uređenja i korišćenja poljoprivrednog zemljišta opštine Kovin za 2012. godinu. Na sednici od 3. avgusta prihvaćena je i Druga izmena i dopuna Finansijskog plana zaštite, uređenja, i korišćenja poljoprivrednog zemljišta opštine Kovin za 2012. godinu, a po tom osnovu su praktično obezbeđena sredstva za nabavku i kupovinu prevoznih sredstava (motocikala) za pripadnike poljočuvarske službe. Većnici su doneli i Odluku o izboru najpovoljnije ponude za javnu nabavku Izvođenje radova na popravci atarskih puteva na teritoriji opštine u 2012. godini, to je Grupa ponuđača AD Vojvodinaput Pančevo Pančevo i DOO Kop gradnja Pločica. Ugovorom je precizirano da se izvode radovi na 24.300 metara, u širini 4 metra. Na 48. sednici jednoglasno je usvojen i Zapisnik o pregledu atarskih puteva na teritoriji opštine Kovin koje je izveo Atel doo Kovin. Zahtev građanina Icić Milančeta za dodelu opštinskog stambenog objekta na korišćenje, u Proleterskoj 229 u Kovinu, vraćen je, odnosno po Zaključku Veća predat u rad Centru za socijalni rad, s obzirom da je u međuvremenu stigao još jedan zahtev za korišćenje opštinske svojine na ovoj adresi. Po prirodi stvari, Centar će dati stručno mišljenje o tome koja porodica je u stanju veće socijalne potrebe i odrediti kome će objekat biti dat na korišćenje. Veće je usvojilo i predlog Odluke o pribavljanju (nabavci) motornog vozila za potrebe opštine Kovin, odnosno za potrebe inspekcije OU Kovin, Komisije za davanje poljoprivrednog zemljišta u zakup, Komisije za komasaciju zemljišta i obilazak terena radi kontrole protivgradne zaštite. Načelnik Dragan Mićović objasnio je da, prema novom Zakonu o javnoj svojini, odluka o ovoj vrsti nabavke mora biti predmet u nivou Opštinskog veća i stoga se predlog našao u dnevnom redu zasedanja.
U Kovinu je juče svečano otvorena nova zgrada namenjena rešavanju stambenih potreba 12 izbeglih i raseljenih porodica iz kolektivnog centra Čardak i 3 socijalno ugrožene porodice iz kovinske opštine. Izgradnju nove stambene zgrade finansirala je Evropska unija uz finansijsku podršku Fonda za pružanje pomoći izbeglim, prognanim i interno raseljenim licima AP Vojvodine, Komesarijata za izbeglice Republike Srbije i Opštine Kovin. Realizator projekta je nevladina organizacija Hausing centar, a ukupna vrednost građevinskih radova je 275 000 evra.
Na početku svečanosti prisutne su pozdravili i ukazali na višegodišnje aktivnosti na pružanju pomoći izbeglim, raseljenim i socijalno ugroženim licima, prvo predsednik opštine Kovin, Slavko Branković, zatim i menadžerka EU u Srbiji, Marcija Palota i Branislava Žarković, predsednica Hausing centra. Svi oni su zatim, zajedno sa Radetom Kukobatom, direktorom Fonda za pružanje pomoći izbeglim, prognanim i interno raseljenim licima AP Vojvodine, uručili ključeve stanova i prigodne poklone novim stanarima. Potom su svi prisutni obišli novosagrađenu zgradu i svim potrebnim nameštajem opremljene stanove. Na kraju svečanosti za sve prisutne organizovan je skromni koktel.
