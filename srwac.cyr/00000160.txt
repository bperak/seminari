Brana Dimitrijević
Žrtva doktorke Elze Inglis
Ime Dr. Elzi Inglis zauvek će se dovoditi u vezu sa Srbijom i prenositi iz generacije u generaciju sa nekom vrstom legendarnog poštovanja i obožavanja.
(Eva Šo Maklaren)
Knjiga Eve Šo Maklaren (Eva Shaw McLaren) pod naslovom Povest o bolnicama žena Škotske (A history of the Scottish Women s Hospitals) koja je objavljena već u drugoj polovini 1919. godine (1), i posvećena uspomeni na Elzu Mod Inglis (Elsi Maud Inglis), predstavlja, moguće je, jednu od prvih obimnijih svedočenja, o izvanrednom doprinosu ove isključivo ženske organizacije u lečenju ranjenih i obolelih tokom Velikog rata (1914 1918). Postojao je, možda, još jedan razlog žurbe. Ponikla iz sifražetskog pokreta (borbe za pravo glasa žena) organizacija SWH, htela je, da po završenom ratu, ovom knjigom, ne samo da podseti na svoju ratnu prošlost, već i da nastavi gde je stala. Otuda još u Uvodu, ove reči: Volim pisala je iz Rusije Elza Inglis, savremenu britansku devojku, ispunjenu ljubavlju prema sportu, volim njenu energiju, snalažljivost, hrabrost, njenu nezavisnost. Tome su težile od početka.
Gotovo u celini, knjiga Eve Šo, sastavljena je od kazivanja; pisama i odlomaka iz dnevnika samih učesnica.
Odbijena od Ministarstva rata Velike Britanije, britanskog Ministarstva inostranih dela, i Admiraliteta, organizacija Bolnica žena Škotske (SWH), stavlja se na raspolaganje međunarodnom Crvenom Krstu, pa njene usluge prihvataju Francuska i Srbija. SWH će u Francuskoj raditi četiri pune ratne godine; a u Srbiji nešto manje. Izuzimajući prva četiri meseca rata SWH je bila od neprocenjive pomoći Srbima, prolazeći kroz sve teškoće i stradanja, kroz koje i ovaj narod. SWH je bila i tokom velike epidemije pegavca, i tokom Velikog Povlačenja (Great Retreat), bila je sa izbeglicama na Korzici, pomagala je i na Solunskom frontu; bila i sa Prvom srpskom dobrovoljačkom divizijom u Dobrudži. Ušla je, naposletku, pobedonosno, sa srpskom vojskom u Beograd.
Rezultati njihovog rada u Rusiji i Rumuniji zauvek će blistati u istoriji, pronoseći slavu doktorke Elzi Inglis. Ne manje važan je i rad SWH u Francuskoj, Srbiji, Grčkoj... Nijedna organizacija žena nije zaslužila veće poštovanje i divljenje za sjajnu organizaciju i takvu uspešnost u svom poduhvatu milosrđa.
Izreći će, po završetku rata, Vinston Čerčil.
Uz to je, ova knjiga prožeta divljenjem i ljubavlju prema Srbima. Kao da su u patnjama, ratnim naporima, i malo očekivanom vaskrsenju srpske vojske, koje će biti krunisano munjevitim probojem Solunskog fronta sifražetkinje videle i neku vrstu sopstvene sudbine. Nije postojao zadatak, ma koliko od težak bio, koje pripadnice SWH, ne bi bile u stranju da izvrše. Za doktorku Elzu Inglis reč nemoguće nije postojala. Kao ni za Srbe. Tako su ih barem one doživljavale. Nigde ne kaže se to izrikom, ali proizilazi pripadnice SWN ne behu tako prihvaćene kao od Srba, bez predrasuda prema činjenici da su u sastavu SWH sve same žene, i sa toliko iskrenom zahvalnošću, od početka. Prihvaćene od ranjenika i bolesnika, u prvom redu, od prostog naroda ponajviše. Nigde ne stoji, ali proizilazi, da su u skladu sa svojom tradicijom u pripadnicama SWH Srbi videli Bogom posestrime. Osećala je to, na svoj način, i sama Elza Inglis. A i knjiga, kroz koju će prodefilovati mnogi narodi posredno govori o tome. Ne pominje se u knjizi, ali mi danas znamo, da je slika o Srbima kraljoubicama, divljim i krvoločnim, u britanskoj štampi, još od 1903. godine pa do početka Velikog rata, bila jedva nešto bolja od one koju nalazimo u nemačkoj i austrougarskoj istih tih godina. Ali se pripadnice SWH na to nisu ni osvrnule. Pomoći bolesnim i ranjenom. Pomoći mu da ozdravi. Beše njihovo vjeruju. Nisu se, što se Srba tiče, pokajale. Šta više, ova knjiga se u Dodatku završava člankom iz beogradskih Večernjih novosti od 17. februara 1919. godine, koji je jedini odabran između mnogih iz svekolike međunarodne štampe, a svakako ih je afirmativnih, u slavu pripadnica SWH tada bilo. Osim toga, treći deo knjige pod naslovim Srbija, počinje kratkim prikazom dotadašnje srpske istorije; dok svim ostalim narodima ta privilegija nije data. Sve je to nesumnjiva posledica emotivne sve jače i jače vezanosti u prvom redu doktorke Elzi Inglis, ne samo za srpske ranjenike i bolesnike, nego i za sav srpski rod, Ta vezanost ispoljiće se i dostići svoj vrhunac tokom boravka SWH u Rusiji.
Teško je tačno odmeriti ulogu doktorke Inglis, u zamršenom pitanju prebacivanja Prve srpske dobrovoljačke divizije iz Rusije na Solunski front; a još teže je odgovoriti na pitanje u kolikoj meri je ta njena uloga bila presudna, ali je jedno nesumnjivo, njeno zalaganje u korist Srba išlo je do samožrtvovanja.
Pokušaćemo da to bliže osvetlimo
Jula 1916. godine srpski poslanik u Londonu Bošković upitao je dr Elzu Inglis da li bi SWH mogle da opreme jednu ili više poljskih bolnica koje bi se priključile sanitetu Prve srpske dobrovoljačke divizije u Rusiji. Ubrzo je Londonski Komitet SWH doneo odluku o opremanju i slanju u Rusiju dve poljske bolnice, sa pripadajućim motorizovanom transportnom jedinicom. Ustvari, opremanje obe ove bolnice bilo je pri kraju, ali s namerom da se one upute na Solunski front (2). Već 29. avgusta 1916. godine, a to je dva dana po objavi rata Rumunije Centralnim silama, personal bolnice od 75 žena, zajedno s opremom ukrcan je u Liverpulu, i krenuo je prema Arhangelsku. U Arhangelsk su stigle 10. septembra, i vozom krenule prema Odesi. Na usputnim stanicama ova jedinica (Unit) srdačno je dočekivana, kako stoji u pismima dr Elze Inglis, i od strane predstavnika vlasti, i od naroda. Posebno svečan doček priređen im je u Odesi. Ubrzo potom usledio je susret s đeneralom Živkovićem. Objasnivši da je divizija već bila u borbama, i da je pretrpela velike gubitke (3), Živković je predložio Škotlanđankama da ostanu u Odesi, i da tu leče oko 1.000 ranjenih Srba, a da se transportno odeljenje bolnice odmah uputi na front. Ali dr Inglis stade da energično objašnjava da su bolnice i transportni odsek celina, i da ih ni u kom pogledu nije moguće razdvojiti, tražeći da na front budu upućene što pre. Živković je, naposletku morao da se s tim složi, zamolivši doktorku Inglis, da se međuvremenu, dok se transport ka frontu SWH ne obezbedi, postara oko ranjenih pripadnika srpske divizije tu, u Odesi. Doktorka Inglis sa zadovoljstvom to prihvati, pa SWH od ruskih vlasti dobi uskoro vrlo pogodnu zgradu.
Dani provedeni u krasavici (lepotici) Odesi, podsećali su dr Elzu Inlis na beskonačan festival. Britanski konzul davao je sve od sebe da ih predstavi najvišim predstavnicima vlasti, uključujući i nekoliko članova carske rodbine, na čelu sa carevom tetkom Olgom Petrovnom. U Operi prisustvo članica SWH pozdravljeno je gromkim aplauzima. Tri puta je svirana britanska himna. Svečanu dobrodošlicu priredio je i đeneral Živković sa svojim oficirskim korom. Izvođene su se srpske, hrvatske, češke nacionalne pesme i igre (budući da je u Prvoj srpskoj dobrovoljačkoj diviziji bilo 75 oficija Čeha i Slovaka).
Jedinica SWH krenula je iz Odese za Reni 25. septembra vozom. Ali, umesto da se putovanje okonča za šest sati, putovalo se danima. Četiri dana i tri noći, beleži Elza Inglis. U Reniju su pripadnice SWH, ukrcane na brod. Zaplovilo se Dunavom ka Černovodi. Na brodu sretoše jednog ruskog oficira, Irca, koji je, piše Elza Inglis: Ruski govorio kao Rus, francuski jezik kao Francuz, engleski kao Irac, da ne pominjem španski, italijanski, nemački i hindu jezik... Pripadnice transportnog odseka sa svojim transportnim sredstvima ukrcane su u dva šlepa. Iako nam je rečeno izveštava Elza Inglis, da ćemo u Černovodu stići za nekoliko sati, plovidba Dunavom se otegla dan i noć (4).
Noć je već pala, kada je u sasvim opusteloj Černovodi počelo iskrcavanje jedinice SWH. Nigde civila, koji behu listom izbegli, nigde hrane, a da stvar bude još i gora kiša je lila kao iz kabla, a vetar duvao kao mahnit. Pripadnice transportnog odseka koje su već preturile preko glave niz neudobnosti na šlepovima, sada su čekale u svojim kolima da se razdani. Prema izveštaju gđe Haverfild (Mrs. Haverfield) transportni odsek krenuo je izjutra prema Medžidiji, pošto je deo SWH već otpravljen železnicom. Ali, već posle desetak kilometara makadamskog puta poče blato. Kola su propadala u glib i zaglavljivala se. Obmotaše točkove konopcima, što je bilo od pomoći, ali je uprkos tome bilo napornog guranja. Rastojanje od oko pedesetak milja savladano je tek posle osam sati.
Narednog dana po pristizanju u Medžidiju doktorka Inglis se susreće sa pukovnikom Hadžićem, komandantom Prve srpske dobrovoljačke divizije, i njegovom štabom u Bulbul Miku. Odlučeno je da se SWH, s dozvolom ruskog štaba, smesti u jednu kasarnu u Medžidiji, koju je pre toga trebalo preurediti za bolnicu. 2. oktobra počelo je čišćenje i preuređivanje dodeljene im kasarne. Iste večeri, pošto su pripadnice SWH već bile u posteljama, dođe jedan ruski oficir da ih upita, kada nameravaju da počnu s radom. Sutra uveče, glasio je odgovor.
Kasarna beše na brežuljku odakle se pružao lep pogled na Medžidiju. Nedaleko bilo je još nekoliko kasarnskih zgrada posednutih od Ruskog (Društva) Crvenog Krsta. Kasarna dodeljena ženama Škotske, imala je dva sprata; a svaki sprat po dugačku jednu prostorju. Uz to još nekoliko manjih soba: kancelariju, kupatilo, sobu za dezinfekciju. Ne baš zadovoljavajući uslovi, ali šta je tu je. Dan dva kasnije bolnica poče s radom.
Kasniji srpski izvori, iz pera dr Vladimira Stanojevića daju ovakvu sliku (5): Dok je Prvi lazaret još boravio u selu Bil-Bil-Miku, piše Stanojević (1925), stigla je pomoć: 16 automobila za evakuaciju ranjenika i jedna poljska bolnica. Sav njen personal sastojao se od žena, koje behu poslate od Odbora Škotskih Gospođa. Ova pomoć je podbacila. Njena bogata i luksuzna oprema, čak sa kujnom, čitavom jednom sobom na automobilu, beše glomazna za tovarenje i prevoženje po raskaljanim putevima Dobrudže. Dugo se montirala, raspoređivala, raspremala i nameštala, što je značilo da se isto tako sporo mora demontirati i pakovati. Što je imajući u vidu kolebljivost i nesigurnost našeg fronta, bilo i neprijatno i opasno. Najzad, ta dobrovoljna pomoć, kao i svaka druga, bila je isuviše autonomna u svom radu, malo se obzirući na opštu situaciju oko sebe i na potrebe van njenog personala. Bilo je i teškoća oko izdržavanja i snabdevanja ove bogato opremljene misije. Tako je po njenom dolasku u Dobrudžu, odmah iskrsao krupan problem između nje i našeg poslanstva u Londonu o tome o čijem će trošku misija biti.
A zatim (Moje ratne beleške i slike, 1934): Koristeći slobodno vreme primio sam poziv u Medžidiju da su prispele ženske engleske dobrovoljne misije i otišao kod njih da bih saslušao jednu njihovu molbu. Ta molba je bila u ovome. Društvo škotskih žena, na molbu izvesnih naših krugova, opremilo je i poslalo našoj diviziji, jednu žensku sanitarnu misiju, koja se sastojala iz dva dela. Jedan deo poljska bolnica, pod starešinstvom Mis Inglis i drugi deo automobilska sanitetska kolona od 16 sasvim malih fordova, pod starešinstvom Mis Haverfild. Pošto je cela ta misija doputovala do Medžidije u vagonima i na lađama, to nije imala svoju vlastitu komoru (koja bi ih snabdevala hranom), te se iz Medžidije nije mogla ni kretati. Druga nevolja je bila u tome, što osoblje te misije nije imalo svoje prinadležnosti, pošto se računalo da će to biti rešeno u našoj diviziji. Misija je uzalud pokušavala na sve strane da dođe do svoje komore i prinadležnosti i pošto je počela da očajava bez posla u Medžidiji, pozvala je najzad mene, ne bi li joj nekako pomogao. Iako nije bilo posla i potrebe na frontu, a da im ne bih učinio nažao, primio sam ih kod sebe u sastav Prvog lazareta, što je i komandant divizije vrlo rado prihvatio. Obećao sam da ću im prevući jedan deo njihovog potrebnog materijala na mojoj komori i da ću gledati da im ljudstvo hranim nekako iz ušteda. No, čim sam ispunio svoje obećanje, uvideo sam, da sam pogrešio, jer sam odmah primetio da je celokupna oprema te misije krajnje nepraktična, preko svake mere glomazna, najvećim delom za lični komfor samog personala i ljudstva misije podešena, što sve nije bilo za naše prilike i za naš račun...
A, nešto kasnije: Svoju grešku, napisaće takođe 1934. godine Stanojević, uvideo sam kada je zbog proboja fronta, bio naređen hitan pokret i kada sam jurio kao bez glave, da nekako potovarim taj njihov luksuz, kako ne bi bio zaplenjen. Iako sam se tog prvog dana nekako izvukao, kroz nekoliko dana, kad je za vreme odstupanja pala kiša i kada konji više nisu mogli da iz blata izvlače pretovarena kola, morale su ostati u blatu zaglavljene dve fine pohodne kuhinje-automobili. Uzalud sam molio prolazeće komore da nam pomognu, leka niotkuda. A mene dobročinioca, Mis Haverfild je posle toga tužila Vrhovnoj komandi u Solunu, te sam morao još i objašnjavati i pravdati se. (6)
Pišući skoro deset, pa skoro dvadeset godina posle pomenutih događaja od kojih ovaj potonji tek treba da usledi Stanojević nikako ne može da zaboravi tužbu gđe Haverfild, a ni samu neuspešnu kampanju u Dobrudži, otuda i ogorčenje, mada se njegova procena transportne opreme SWH, u mnogome slaže sa onim što su Škotlanđanke već doživele na putu od Černovode do Medžidije. Svi ti automobili i kamioni, ne zaboravimo, bili su namenjeni Solunskom frontu, strmim i vijugavim, ali ipak suvim, planinskim putevima, a ne bezmalo živom blatu Dobrudže.
Kako god, sledećeg jutra otprilike tri dana po prispeću u Medžidiju počeše da pristižu ranjenici. Redom smo ih kupali, piše dalje, i previjali ih (mada su već bili izvrsno previjeni), a četiri neizbežne operacije urađene su do 3 sata narednog dana. Primili smo 102 pacijenta, od kojih su dvojica umrli odmah po prijemu. Više od polovine behu Rusi, i dva Rumuna. Beše interesantno posmatrati njihovo ponašanje narednih dana. Kao i uvek naši Srbi su nam verovali bezgranično i bili su nam zahvalni (7), dok Rusi uopšte nisu, barem u početku, shvatali situaciju. Oklevali su da uđu u operacionu salu, gunđali ne verujući, ne kaže dr Elsa Inglis, ali proizilazi ženama doktorkama. Jedan ruski oficir dečačkog izgleda, poslao je po mene, izveštava dr Elza Inglis, da bi mi, potom, grubo saopštio kako ne dobija dovoljno hrane. Objasnila sam mu odlučnim glasom da se on nalazi u srpskoj bolnici, i da je ishrana zasnovana na našim iskustvima iz Srbije. Raspitavši se, ipak kanije, kod ruskih sestra, dr Elza Inglis, uskoro razumede da je reč o ruskom jelu pod nazivom kaša, koje je unekoliko slično engleskom poridžu (8), pa Škotlanđanke prionuše da nauče da za Ruse pripremaju baš tu vrstu hrane. Jedna simpatična ruska medicinska sestra još im je objasnila, da Rusi ne vole širom otvorene prozore, ni preteranu čistoću. Postepeno, zapaža doktorka Inlis, sve češće su se viđala zadovoljna lica. Ostajalo je još samo najteže pitanje jezik. Kako se sporazumevati? Srećom dobiše kao ispomoć jednog srpskog studenta medicine, koji beše određen da jedinicu SWH obilazi dva puta dnevno, mada je Škotlanđankama bio na raspolaganju neprekidno, i danju i noću. Zvali su ga Kris. Navodno je, dobro govorio i engleski i ruski.
Beše to, danas znamo, Milutin Velimirović (na osnovu čijeg dnevnika je i napisana knjiga: U ravnicama privida), koji je počeo studije medicine u Rusiji. Ruski je govorio odlično, dok se engleskom jeziku tek učio.
Poslat sam beleži Velimirović, posle podne u britansku bolnicu. Sve same ženske. Ima nekoliko veoma zgodnih. Upravnica dr Ingels je veoma ružna, ali vrlo simpatična. Bolnica će biti u sastavu našeg lazareta (ruski naziv za ratne poljske bolnice), te sam od komandira određen da održavam vezu s njima. Imaju odličnu opremu, i bolničku i ličnu, i sve uslove da otvore pravu bolnicu. A, zatim: Veliku pomoć čine nam Škotlanđanke. Kod njih su ranjenici smešteni kao u pravoj modernoj bolnici. Bolničarke su vrlo pažljive i ne libe se posla. Ja posla imam pune ruke, i u našem lazaretu i s njima, najviše s dr Ingels; delfinom, kako je zove komandir. Ona održava odličnu disciplinu i red; a ponašanje i odnos su kako se samo može poželeti (9). I, još: Imam posla u britanskoj bolnici, vodim glupu administraciju, a kad sam slobodan sedim kod kuće i čitam jednu francusku konverzacionu knjižicu. Radim administraciju i kod nas i kod Škotlanđanki, a i s ranjenicima sam. Imam posla u britanskoj bolnici, a više se zadržavam zbog one divne sestrice. Ima lepo sveže lice i rupice na obrazima kada se smeši. Kod Škotlanđanki ima nekoliko veoma simpatičnih, naročito jedna slatka sestrica i jedna šoferka. Dogovorili smo se da držimo časove: ja njima ruskog a one meni engleskog.
Istovremeno, transportno odeljenje SWH, priključeno srpskom lazaretu, gotovo svakodnevno prevaljivalo je put za koga je malo reći da je bio očajan između mesta Ekvibiora i Bulbul Mare i Medžidije dug oko 15 kilometara. Svaki auto primao bi po dva teška ranjenika.
Ubrzo potom jedinica SWH dobi naređene da otvori još jedan bolnički punkt u selu Bulbul Mik, deset milja udaljenom od Medžidije. Pa iako je Bilbul Mik bio nedaleko, beše im potrebno ne manje od 24 časa da tamo stignu. Silno sam brinula za njih jer ne behu sa sobom ponele hranu, piše dr Elza Inglis. Ali ih tamo dočekaše srpski oficiri i obilno nahraniše (10).
Rad SWH u Medžidiji odvijao se od 2. do 22. oktobra. Ali već od 19. oktobra kanonada neprijateljske artiljerije postajala je sve bliža. Uz to su neprijateljski aeroplani nadletali Medžidiju u proseku tri ili četiri puta dnevno. U jednom trenutku jedna od bombi usmrtila je dva vojnika u dvorištu bolnice. Uskoro dojaha kurir sa naređenjem pukovnika Hadžića da se bolnica pripremi za evakuaciju; dok je od ruskog štaba stiglo uznemirujuće obaveštenje da SWH ne može računati na evakuaciju železnicom. Šta učiniti? Kako spasti 45 tona bolničke opreme?
Prema srpskim izvorima neprijatelj je 19. oktobra otpočeo pažljivo pripremanu snažnu ofanzivu. Odlučujući proboj fronta na sektoru 19. rumunske divizije, koja beše levo od dobrovoljačke, bio je brz. I počelo je odstupanje. 20.10. Medžidija. Beleži Velimirović. Čitavog dana traje bitka. Kanonada ne prestaje. Leteli aeroplani, bacili nekoliko ogromnih bombi na Štab armije u varoši, ali ga nisu pogodili. No, tamo gde su pale ogromne rupe. Ne čuje se ništa dobro. Ranjeni oficiri pričaju da neprijatelj nastupa na celom frontu. Uspeo je da se probije na našem levom, ruskom krilu. Nastradale su i obe ruske divizije, mnogo Rusa je zarobljeno. Čitavog dana prolazila je komora koja odstupa. Varoš se brzo prazni. I zaostali stanovnici žurno beže.
Stalno dolaze ranjenici. Ima i danas teških, među njima nekoliko Rusa i Rumuna. Sve ih, posle obrade, evakuišemo.
Na stanici velika nervoza i užurbanost, sprema se evakuacija.
Po podne sam ponovo bio u Štabu divizije. Strašno. Doletali su aeroplani, bacali bombe na sam Štab. Ima sedam poginulih, među njima posilni jednog pukovnika sa Krfa, čika Steva, koji nam je baš juče pričao šta će raditi kad se vratimo u Srbiju. Pobijeno je oko 30 konja.
U Štabu veliko uzbuđenje. Svi misle da su se na frontu odigrali krupni događaji. Naši su izdržali sve napade, ali se sutra očekuju novi. Potrebna je jača rezerva da smeni već zamorene trupe. Otvoreno napadaju (generala) Zajončkovskog koji drži rezerve a ne upotrebljava ih. Čuje se da se on sa Štabom Armije sprema da napusti Medžidiju. Dr Dragoslav mi reče da sve ranjenike evakuišemo što pre vozom.
Komandir kaže da Štab korpusa prelazi u Hiršovo 70 kilometara od Medžidije u varoš na Dunavu. Na glas ih psuje.
21.10.: Medžidija. Noć prošla vrlo napregnuto. Sve vreme pristizali su ranjenici. Evakuisali smo ih cele noći.
Vesti su nepovoljne. General Zajončkovski sa Štabom pobegao u Hiršovo. Rezerve nisu slate na front. Grmi artiljerija. Sve je u povlačenju. 22.10. Medžidija Karoli. Strašna noć. Oluja, kiša. Po tom nevremenu morao sam ka frontu. Pojaši, vidi Nisam našao Štab divizije, a nisam ga ni tražio. Sve odstupa. Naši, Rusi, Rumuni. Zakrčenost kolona na putu. Kiša ne može da ugasi požare koje po selima raspiruje vetar. Gore plastovi sena, i sama sela. Na raznim strana odblesci požara.
Vratio sam se dockan, raportirao: sve odstupa.
Osvanulo je vedro jutro. Sunce prosto peče. Nema vetra. Posmatramo nebo i sa velikim zadovoljstvom primećujemo kako se približavaju oblaci od južne i jugoistočne strane. Najzad se naoblači, poče vetar. Ipak se oko pola deset pojavljuje veliki crni aeroplan... Sa fronta strašna kanonada još oko pola šest sati. Počela je prvo sa leve strane, proširila se na celi front, i grmi neprekidno. Oseća se da tuku teški topovi i to blizu, kao da su tu odmah, iza brda.
Dobili smo naređenje za pokret u selo Kara-Murat severno od pruge. Mene je odredio komandir da odem britanskim automobilom u selo Endek-Kara-Kjoj do Prvog lazareta i da odande dovedem kola i automobile za stvari Škotlanđanki. One će dalje s nama. Krenuo sam automobilom za selo, ali kada smo tamo stigli lazaret nismo našli. Sretali smo na putu masu kara sa artiljerijskom municijom, mnoga kola, komore, Rumune i Ruse na konjima i naše ranjenike Srbe. 16. sati. Čekamo komandira. Kanonada se približava. I već se vide beli oblačići od rasprskavanja šrapnela. Dopire štektanje mitraljeza. Na putu beskrajne kolone, a našeg komandira (dr Kostića) nema pa nema. Kažu da je otišao da se nađe s komandirom Prvog lazareta (dr Stanojevićem), da traže kola, ili automobile, za stvari Škotlanđanki. Svi smo strašno nervozni, sem njih. Spremile su fotografske aparate, snimaju scene. Ka frontu se u centru lepo vide krugovi od rasprskavanja šrapnela. Čuje se fijukanje granata, ipak ne u blizini. Šoferka koja me je vozila slika me kako sedim i pišem. Pravim se hladan, izigravam Engleza, a nervozan sam i uzbuđen.
Kanonada koja se za vreme pljuska smirila, oživela je, i sada je mnogo bliža. Ponovo se spremala kiša, a kroz crne oblake na severu i istoku na tren se probiše sunčevi zraci, i osvetliše nas nekim jezivim, crvenkastim sjajem.
I tek što stigosmo do kukuruza spusti se strašan pljusak, koji nas je dovde dopratio.
Nađoh stan sa našim činovnicima i Boškom pisarem u jednoj napuštenoj rumunskoj kući, najverovatnije stanu učitelja. Noćas tu ostajemo. Komandir otišao kod poznanika artiljerca na večeru i spavanje. Veoma sam umoran, kao i ostali, ali ne mogu da zaspim, a treba se odmoriti. Ko zna šta nas dalje čeka?
U selu strašna gužva i blato. Sve vreme prolaze, odstupaju komore, kare, topovi. Počela pljačka dućana i kafana. Rumuni i Rusi koji odstupaju sa istoka, pričaju o padu Konstance.
Pljačka i u kući u koju smo se smestili. U drugoj sobi rumunski vojnici preturaju stvari i što im treba uzimaju, a drugo lome posuđe po kuhinji, nameštaj, ogledala. Iz biblioteke vade knjige, pogledaju pa pocepaju. Koliko ih razumemo, kažu, da to ne padne Bugarima u ruke. Strašno. A, noću sve to izgleda još strašnije; iako se više ne čuje kanonada.
23.10. Toksu (Verovatnije: Toksof). Tek što smo zaspali probudiše nas, da odmah krenemo. Naš komandir je već otišao na fijakeru i sa nekoliko kola napred u selo Kara-Murat. Bilo je oko pola 2 po ponoći kad smo krenuli kroz krkljanac. Odmicali smo sporo. Smetale su nam komore, kare, artiljerija, izbeglice. Negde smo posle vike, zadržavanja, skretanja kola u polje, mogli da prođemo kroz uzan prolaz, ali bi ubrzo nailazili na isto tako zakrčen put.
Kraj puta mnogo izbeglica. Sede kod svojih kola, kraj ognjeva. Okolo njih grupice vojnika: naših, rumunskih, ruskih...
U selu mnogo napuštenih konja s amovima i sedlima. Naši ih uzimaju slobodno, te i ja uzmem visokog, crnog vranca iz rumunske artiljerije.
Oko šest sati poče bliska artiljerijska vatra s istočne strane. Šrapneli počeše da se rasprskavaju na brdu više sela, no i nad samim selom. Sa brežuljka na istočnoj strani spuštali su se neki streljački strojevi; začu se i mitraljez.
Naša kolona tek što je krenula. Promakoše kozaci s dugim kopljima. A sa brda se žurno spušta neka konjica. I pronese se uzvik: Bugari Nastade strašna panika. Sve beži: vojska, kola, izbeglice. I mi smo začas bili izvan sela. Tu se ukaza prizor koji nikad neću zaboraviti. Desno preko polja otegao se put s beskrajnim komorama, karama, topovima, a sa jedne i druge strane vojska. Slika bežanije. I, sva ta reka, kao širok talas, juri u trku, dok oni na putu odmiču već sporije. Vreme mutno, oblaci se slili sa zemljom, a iznad sela ječi mitraljeska paljba. Da je tad samo jedna bugarska baterija odnekud otvorila paljbu, napravila bi užas.
Posle se situacija poboljšavala. (Jer ono nije bila bugarska konjica.) Udaljila se puščana vatra, odstupanje se usporilo. Neki konjanici su se čak vraćali prema selu.
Krenuli smo i mi ka putu, jer je opasnost prošla. Po strani razbacane stolice, stolovi, kotlovi, jastuci, pa i šivaće mašine; prosuto brašno, pasulj...
23.10. Toksu (7). Posle dva sata stigao je i naš lazaret. Ulogorismo se.
Ručali zajedno sa Škotlanđankama. One su za vreme gužve, čim se malo razdanilo, fotografisale onu bujicu bežanije. 24.10.: Sinoć smo krenuli dalje oko 5 sati po podne. Treba da idemo na neko mesto u blizini Hiršova na Dunavu. Prošli uz duga zastajkivanja kroz tri bogata rumunska sela, stigli u Kartal (11), gde smo prenoćili na slami u tesnoj ciganskoj kući.
Pošli smo posle ručka za Hiršovo. Ubrzo stigli. U varoši nigde ništa. Svuda komore. Ulogorili smo se na ledini izvan varoši, da tu prenoćimo. Dan prošao u miru (12).
U knjizi Eve Maklaren nema fotografija pomenute bežanije. (Šta više, dve fotografije na strani 185 ispod kojih piše da su načinjene u Medžidiji, sasvim sigurno su načinjene negde drugde, najverovatnije u Reniju, jer snega, osobito tako dubokog, tada, krajem oktobra, u Medžidiji nije bilo.) Ali postoje pasusi sa potresnim opisima drumova zagušenih vojskama u povlačenju. Istavio se, uz to, još jedan problem nedostatak benzina, pa se doktorka Inglis obraća dr Kostantineskuu, šefu rumunske zdravstvene službe (Head of the Roumunian Medical Service), koji ih zamoli da u Hiršovu otvore previjalište. Škotlanđanke to učiniše, ali još iste večeri on dođe da ih obavesti da moraju hitno dalje. Iste večeri ukrcaše se na brodove i zaploviše ka Galcu, skoro u poslednjem trenu, jer je neprijatelj zauzeo Hiršovo već sledećeg jutra.
Velimirović nije zabeležio taj čas rastanka. Prva srpska dobrovoljačka divizija, zajedno sa svojim sanitetskim jedinicama, nastavila je povlačenje kroz raskaljanu Dobrudžu, da bi 27. oktobra prešli u bezbednost, na levu obalu Dunava, preko pontonskog mosta kod Iskače. Zatim je povučena na oporavak i popunu u gradove Voznesenjsk i Berezovku, severno od Odese, u Hersonskoj guberniji.
Stoga je doktorki Inglis od strane Ruskog (Društva) Crvenog Krsta predloženo da u tom međuvremenu, dok se Srbi oporavljaju, radi za ruski vojni sanitet. Predlog je prihvaćen te je SWH priključena Trećoj ruskoj diviziji. Tako će se ponovo naći u Dobrudži. U mestu Babadag postaviće bolnicu. A do tog mesta dopremani su ranjenici transportnim sredstvima SWH, po načelu k sebi. Ubrzo je, međutim, shvaćeno da oni koji bi trebalo da prihvataju i prevoze ranjenike do sledeće etape, od Babadaga do Tulcee (opet po načelu k sebi) ne čine to redovno nego sa zakašnjenjem, pa je deo transportnih sredstava gđe Haderfild morao biti odvojen i za evakuaciju od sebe.
Jednom prilikom svedoči gđica Onslou (Miss Onslow), jedan ranjeni ruski vojnik koji tek što beše stavljen u ambulantna kola upita rusku sestru koja ga je pratila, da li se on odista nalazi u motornim kolima, zahtevajući od nje da iziđe i da proveri. Znao je da kola sa konjskom vučom putuju dva dana do odredišta, a da taj isti put motorna kola prevaljuju za nekoliko sati, uštedevši mu srazmerno tome i bolove.
13. decembra morao se napustiti i Babadag. Ali na novoj lokaciji, na koju stigoše, ne beše ni traga od bolnice, niti od bilo kakve zgrade koja bi tome mogla poslužiti. A pokušaj da se vrate u Babadag beše praktično onemogućen rasulom. Svuda gde oko dopiraše videle su se kolone u povlačenju. U tom ih sustiže kurir s porukom da idu u Tulceu, gde je organizovan hitan utovar bolnica u šlepove. Tek tamo ih je čekao težak rad. Valjalo je ukrcati ne samo opremu i transportna sredstva bolnice, već i ranjenike, od kojih nekolicina kojima je mirovanje bilo neophodno izdahnu tom prilikom. Ostali behu smešteni jedan do drugog, tačnije jedan preko drugog, kao sardine.
Dotadašnji krajnje požrtvovan rad SWH, bio je visoko ocenjen od strane ruskih vlasti, koji o tome poslaše pohvalan izveštaj doktorki Inglis. SWH je u Dobrudži ostala tri nedelje duže od Prve srpske dobrovoljačke divizije.
Napuštajući Hiršovo na putu za Galac, doktorka Inglis sa delom osoblja SWH beše prinuđena da se privremeno iskrca u Braili. Dalje se nije moglo zbog pontonskog mosta koji tu beše načinjen. A Braila se punila ranjenicima koji već obitavahu pod otvorenim nebom. Nigde se nije mogla naći pogodna zgrada za bolnicu. Sve kafane i javne zgrade bile su rekvirirane, sve behu prepune ranjenika. A radilo je samo sedam lekara Kao što jedna od pripravnica bolničarka zapisa u svom dnevniku:... beskonačan dotok ranjenika. Sastavljamo krevete po dva da bi tu stavljali trojicu ranjenika, a opet nema dovoljno soba za sve. Izgladneli, umorni ljudi, osim toga, okupljaju se u gomilama ispred svake bolničke zgrade, ištući hranu. U izveštaju dr Elze Inglis stoji: Prispele 25. oktobra. Odmah smo otišle u bolnicu da bismo pomogle u previjanjima. Narednog jutra pozvane smo u sledeću bolnicu. Rezultati našeg rada su zadovoljavajući. Radilo se punom parom doktorke, sestre, pripravnice... Dobismo od vlasti udobnu kuću, s električnim svetlom, a one među nama za koje ne beše mesta da tu spavaju, odoše u napušteni Britanski Konzulat... U Braili smo radile sve do 3. decembra kada nas pozvaše da otvorimo veliko previjalište blizu fronta. Nekoliko francuskih medicinskih sestara preuze naša mesta... a kad sam otišla da se pozdravim s pacijentima, svaki od njih bi doticao svoje čelo dorzalnom (gornjom, ili zadnjom) stranom moga dlana, a zatim bi me ljubio u ruku...
Sad tek uviđam da i žene znaju da rade. Rekao je jedan antifeministički nastrojen ruski oficir, poslat u inspekciju bolnice. A neki od pacijenata izrekoše i ovo: Ljupke su ruske sestrice, ali nisu toliko dobre, engleske su bolje, ali nisu toliko ljupke. Rumunke ih, pak, zavoleše zbog njihove jednostavnosti, što doktorka Inglis delom pripisuje gumenim čizmama koje je nosila, štiteći se od blata, a delom i sivim uniformama pripadnica SWH, zbog kojih su ih u Srbiji već prozvali malim sivim prepelicama.
Kako god, krajem 1916 početkom 1917. godine pripadnice SWH nastavile su rad u Galcu. Iskreno se nadam da je završeno moje treće i poslednje povlačenje u ovoj nesrećnoj kampanji. Mislile smo da ćemo se sasvim vratiti u Rusiju, ali jutros, na našu veliku radost, stiže naređenje da ostajemo. Britanski konzul beše drugojačeg mišljenja, opomenuvši ih da je čak i u Galcu već sve spremno za evakuaciju. Ali se pripadnice SWH i ne osvrnuše na to.
Data nam je prostrana školska zgrada nedaleko od pristaništa. Ranjenici koji se iznose iz šlepova su za čas u njoj. Uredili smo bolnicu sa 100 kreveta, trpezarijom, prijemnim odeljenjem, kupatilom, previjalištem i operacionom salom. Sobe su prostrane i čiste. Imamo i prostoriju za na našu kantinu, gde možemo da se okrepljujemo kad god smo slobodne... Galac se puni ranjenicima, koji pristižu u partijama, oko 1.000 dnevno. Našoj bolnici šalju najteže slučajeve... Iste večeri kada je bolnica otvorena primljeno je 109 pacijenata. Okupale smo ih i sve ih previle. Operacije su počele sutradan u jedan sat, i trajale su besprekidno do sutra u 5. Dobismo doktora Skota hirurga, iz Britanskog oklopnog korpusa, koji srete jednu od naših devojaka, i upita je može li nam biti od koristi... Poručih mu da je dobrodošao, pa je radio sa nama sve do evakuacije. Prvoklasan hirurg...
U Utorak, 4. januara naređena je evakuacija. Trebalo je da idemo za Ploešti, ali svi putevi ka tom mestu behu presečeni, pa se uputismo ka Reniju; opet u poslednjem trenu, potovareni u šlepove.
U Reniju će, osnovavši bolnicu A provesti narednih osam meseci, uključujući i dugu, hladnu zimu. Reni je nevelik grad sa velikim pristaništem i železničkom stanicom i mnoštvom kasarni. Naša bolnica je piše jedan od pripadnica SWH, jednospratna zgrada sagrađena od drveta. Svetla je i lako se provetrava. Kada je lepo vreme dopire do nas kanonada topova... Za spravljanje čaja kuvamo sneg, koji je bistriji od dunavske vode, od koje inače pripremamo ukusne supe... U jednom od izveštaja dr Elze Inglis Komitetu u Edinburgu, stoji i ovo: Zbrinjavamo mahom najteže ranjenike, koji do nas stižu vozom. Imamo dobro opremljenu operacionu salu, iskusne sestre, pa Komitet može, smatram, može da bude zadovoljan korisnim radom naše bolnice.
Pri svemu tome, dr Inglis ne zaboravlja da su one u Rusiji prvenstveno zbog Srba. Početkom februara ona odlazi u Odesu da se raspita šta će dalje biti sa Prvom srpskom dobrovoljačkom divizijom, i dobija odgovor da Srbima bolnica, za sada, nije potrebna. Stoga se rad u Reniju nastavlja.
Izbijanje (februarske) revolucije koje je unelo nespokojstvo i nedisciplinu među trupe na frontu, zahvatilo je i bolnice. Po bolnicama su formirani komiteti pacijenata, koji su određivali vreme obroka i lekarskih vizita, što je remetilo dotadašnji bolnički red. Dr Inglis je međutim i dalje radila po svome, na stari način, držeći sve konce čvrsto u svojim rukama. Šta više, naredila je da se nabave nekoliko ikona, kako bi se bolesnici osećali kao kod kuće. Ipak, kao jedna od posledica revolucije bila je špijunska groznica (spy fever); a rezultat potonjeg bilo je hapšenje jedne od članica SWH, gđice Marfi (Miss Murphy). Doktorka Inglis je energično protestovala, priduživši se okrivljenoj u zatvoru. Puštene su sutradan, ali se dr Inglis nije smirila, sve dok od nadležnih nije dobila pismeno izvinjenje o tom incidentu. Potom je došlo dugo, dosadno leto. Borbi skoro da i nije bilo, pa tako ni novih pacijenta. Ali, izveštaji i pisma doktorke Inglis Komitetu u Edinburgu izražavahu njene strepnje u pogledu budućeg rada ove jedinice SWH sa Srbima. (Naposletku, zbog njih su i došle u Rusiju) Ruski front se raspadao, a želja Srba da se i dalje bore, čak i u takvim uslovima, mogla je uroditi još težim posledicama od onih već preživljenih u Dobrudži. Ljudi žele da se bore rekao joj je đeneral Živković, jer nisu kukavice. Ali kako da ih pošaljem pravo smrt? Razumela je to i doktorka Inglis. Početkom Jula stigao je predlog srpske Vlade sa Krfa, da divizija napusti Rusiju i prebaci se na Solunski front, ali je ruski Glavni štab odlučno odbijao baš tu mogućnost. Stoga se doktorka Inglis energično obraća britanskim vlastima, tražeći od njih da se kod Rusa svim silama založe za Srbe. Ovde sam na licu mesta, i jasno mi je šta se zbiva. Rusima je na frontu potrebna (srpska) divizija da ' ohrabri njihove trupe '. Pisala je. Na nesreću biće potrebno još napora i napora da se Srbima dozvoli da odu iz Rusije. Pregovori između Rusa, Rumuna i Srba otegli su se mesecima. Pri čemu su Rusi ispoljavali nešto više popustljivosti od svojih saveznika Rumuna, ali su svoje odluke menjali svaki čas. Na navaljivanje doktorke Inglis jedan od članova Jugoslovenskog Komiteta u Odesi (dr Jambrišak) sastavio je izveštaj o političkim prilikama u Rusiji i sledstvenim mogućim posledicama po dobrovoljačku diviziju, pa je taj izveštaj predat dvema članicama SWH koje su se vraćale u Englesku. Ali, kako se doktorki Inglis učinilo opasnim da one sa sobom nose bilo kakav dokument, behu prinuđene da ukupno 2.500 reči () nauče na izust. Samo je na kvadratnom parčetu papira veličine jednog inča, napisano zaglavlje doktorke Inglis, kao dokaz. Istovremeno je doktorka Inglis preko britanskog poslanstva u Petrogradu uputila dopis britanskom Ministarstvu inostranih dela u kome upozorava na okolnost da bi upotreba Prve srpske dobrovoljačke divizije, na frontu, a pogotovu u Rumuniji, bila ravna njenom uništenju, budući da je ruska vojska u rasulu, jer je ruskim vojnicima dosta rata. Najveći broj ruskih ranjenika, lečenih u SWH, nisu svoje rane zadobili na bojištu, već su one nastale samopovređivanjem. U svakom slučaju ova jedinica SWH ići će sa Srbima, gde god da oni budu poslati. Odgovoreno joj je da će njen dopis biti prosleđen nadležnima.
Krajem avgusta jedinica SWH najzad je priključena je srpskoj dobrovoljačkoj diviziji u mestu Hadži Abdul, nedaleko od Renija. Mestašce odista prijatno, prepuno je drveća koja zaklanjaju ne samo šatore divizije već i naše sanitetske... Obilaze nas ruski, rumunski predstavnici, hvale... Ranjenih nema, samo nešto malo obolelih od malarije. Pronose se glasovi o velikoj ofanzivi... Prema kojima je doktorka Inlis bila krajnje skeptična. Ipak je zatražila pismom od gđice Onslou, da joj pošalje još nekoliko vozila. Neizvesnost je velika, ali sam uprkos tome srećna što sam sa Srbima. Ručala sam u njihovom štabu. Oficiri su odista veoma ljubazni.
U to doba stigao joj je telegram iz Londona, da joj se savetuje povlačenje jedinice SWH u Englesku, ali da se konačna odluka prepušta njoj. Veoma sam vam zahvalna što ste konačnu odluku prepustili meni... Ali, ja se mogu vratiti samo sa srpskom divizijom. Jer, ukoliko dođe do velike nesreće ni jedna od nas nikada neće moći da sebi oprosti što smo ih ostavile. Ostajemo sa njima, jer moramo ostati. Ako nas želite kući, to može biti samo s njima.
Gotovo istovetan odgovor beše svojevremeno uputila nadležnima i legendarna Florens Najtingel, kada su je pozvali da se vrati s Krima. Mogu, odgovorila je, ali samo sa ranjenicima.
28. septembra stiže naposletku vest, da se cela divizija kroz tri dana upućuje u Arhangelsk. Ali se tih nekoliko dana pretvoriše u mesec. Istina, srpska dobrovoljačka divizija beše povučena s fronta, i poslata u jedno mestašce nedaleko od Odese, na Crnom Moru, gde će proboraviti još neko vreme. Ali je zdravlje doktorke Inglis počelo da se naglo pogoršava. Sa svojom karakterističnom hrabrošću ona će o tome izvesti sve članice jedinice SWH. Rekla mi je, svedoči jedna od njih, kako prvi put u svom životu istinski pati za kućom i otadžbinom. Odavno je već napisala da šalje svoje poslednje pismo iz Rusije, ali i to se, eto, izjalovilo... Još se čeka i čeka. Onda me je uputila kako da se organizuje bolnica, do najsitnijeg detalja. Sve je to držala u svojoj glavi... Odista je bila u žalosnom stanju kada smo se rastale.
Najzad stigoše sva potrebna odobrenja i pozivi, da Prva srpska dobrovoljačka divizija može da napusti Rusiju, zajedno sa SWH, i da su dobrodošli u Velikoj Britaniji. Danas znamo da je tada divizija bila podeljena u dva ešalona, koji su upućeni u Arhangelsk. U prvom su se nalazile pripadnice SWH, sa svom svojom opremom. Taj ešalon srećno je stigao do Arhangelska i otplovio, ali drugi ešalon već nije mogao za njima. Moraće oko sveta, transsibirskom železnicom do Port Artura, a onda lađama do Soluna.
14. novembra dr doktorka Elza Inglis telegrafiše iz Arhangelska Komitetu u Edinburgu: Na putu smo kući. Sve je zadovoljavajuće, sve izuzev mog zdravlja. Njen život se bližio kraju. Nikada neću zaboraviti to naše putovanje... Ne beše od nje ni reči žalbe, mada je izgled doktorke Inglis sve govorio.
Umirala je zadovoljna, jer je uspela da jedinicu SWH i Srbe vrati kući... Poslednjih dana putovanja, doktorka Inglis je smogla snage da se odene, i iziđe na palubu i pozdravi se sa svojim Srbima. Na palubi je ostala sve do večeri, ne dopuštajući da je nose. Koračala je s naporom, u pratnji dva brodska oficira. Njena poslednja poruka upućena Predsednici Londonskog komiteta glasila je: Šta god da se bude desilo, molim Komitet da se postara da Srbi dobiju svoju bolnicu i transport, jer su im neophodni. Umrla je 26. novembra 1917. godine, pred obalama Engleske.
Komitet je, uvažavajući njenu poslednju želju, odmah reagovao. Otpočele su pripreme. Reorganizovana i novom opremom popunjena bolnička jedinica bila je spremna već u februaru 1918. godine za slanje na Solunski front. Imala je personal od 25 pripadnica SWH, obučen da opslužuje 100 bolesničkih kreveta i tri doktorke; dok se transportno odeljenje sastojalo od 25 vozila sa personalom od 32 pripadnica SWH. Ova jedinica nazvana je Dr Elzi Inglis, u znak uspomene na preminulu.
Na Solunskom frontu bolnica dr Elza Inglis bila je od 1. aprila pa do 20. septembra smeštena negde između Vertekopa i Dragomanaca (13). Prvi ranjenici i bolesnici primljeni su 29. aprila. Bolnica je, zatim pomerena bliže frontu u selo Donji Požar, i postavljena kao najisturenije previjalište pet dana po otpočinjanju proboja Solunskog fronta. 16. oktobra bolnica je stigla u Skoplje (14), gde je smeštena u jednu školsku zgradu. Odmah je počela sa radom. Najviše je primljeno bolesnih od influence (Španske groznice) koja se razbuktavala. U Skoplju nije ostala dugo, već je prebačena u Sarajevo, da bi posle tromesečnog rada, krajem aprila 1919. godine bila povučena i ugašena.
Mnoge knjige su do danas napisane o organizaciji Bolnica žena Škotske (SWH) i o samoj doktorki Elzi Inglis, ali ni u jednoj kao u knjizi Eve Šo Maklaren reč Srbija ne odjekuje tako uporno i tako snažno (15). I za nju i za doktorku Inglis, od svih južnoslovenskih naroda ne računajući protivnike Bugare postojali samo i samo Srbi. Možda se ni ovom ne treba čuditi, budući da je Prva srpska dobrovoljačka divizija, formirana u Rusiji, u svom sastavu imala u velikoj većini Srbe (90 %), dok su ostatak činili Hrvati, Slovenci i Česi (potonji mahom među oficirima i podoficirima). Najviše je Srba bilo iz Vojvodine, Bosne i Hercegovine (16). Svi su, osim šačice Srba koji su posle sloma Srbije 1915. godine uspeli da se preko, tada još uvek neutralne Rumunije, dočepaju Rusije, bili državljani Austrougarske; bili su, dakle, Srbi Bosanci, Srbi Hercegovci, Srbi Prečani, i tako dalje... Ali ih ni Eva Šo ni doktorka Elza Inglis po tome ne razlikuju, niti obema na um da su takva razvrstavanja uopšte moguća. A kako bi i bila? Srbi ranjenici i bolesnici istim su očima gledali na pripadnice SWH i u Srbiji, i u Rusiji; i tamo i ovde one su im bile Bogom posestrime. Govorili su istim jezikom, verovali u iste mitove, težili istom oslobođenju. Shvatila je to i dobro razumela doktorka Elza Inglis, upilo se to u nju do srži. Što u velikoj meri objašnjava njenu ličnu žrtvu. Vladari i moćnici Pustite Srbe neka idu Omogućite im da budu sa svojima Da se bore na svom frontu, da oslobađaju svoju zemlju, da je natapaju svojom krvlju To beše njen najuporniji poklič, njena ucena. Jer, znamo, nuđeno joj je da se na vreme, makar i sama samcita, povuče iz Rusije, da bi se u Velikoj Britaniji lečila i negovala, i možda savladala opaku bolest (rak), ili makar za neko vreme produžila svoj život. Odbila je. Ucenjujući svojim životom vladare i moćnike... Imajući na umu samo i samo svoje Srbe.
POST SCRIPTUM: Danas, vek kasnije posle svih tih događaja, zaboravljena je i Prva srpska dobrovoljačka divizija, i njen povratak u dva ešalona, zaboravljena je, ili zataškana, i žrtva doktorke Elze Inglis, a ponajviše njeno shvatanje njenih Srba.
A još izodavna se dokazuje da Srbi nisu jedinstven narod; da su velike lokalne razlike među njima; da Srbi Prečani nisu isto što i Srbijanci (Srbi iz Srbije), a da se i među potonjima mogu naći razlike i te kakve. Dokazi u prilog tome, takozvani naučni dokazi, samo se množe; a u tom paklenom poduhvatu saučestvuju i srpski stručnjaci: etnopsiholozi, lingvisti, eksperti za mentalitet, etnomedicinu... kraja nema... A trebalo bi da svaki grad u Srbiji ima ulicu s nazivom doktorke Elze Inglis. I zato ponovimo: Ime Dr. Elzi Inglis zauvek će se dovoditi u vezu sa Srbijom i prenositi iz generacije u generaciju sa nekom vrstom legendarnog poštovanja i obožavanja.
Da li je, odista, danas tako?
(Emitovano u skraćenoj verziji 16. 10. 2012, na Prvom programu Radio Beograda, u 20 časova, u emisiji Milje Milosavljević Kod dva bela goluba.)
Napomene
(2) Ovaj naoko sporedan detalj ukazuju da je, iako iscrpljena u povlačenju i desetkovana, Srbija bila spremna da svesrdno pomogne formiranje, a potom i ratovanje Prve srpske dobrovoljačke divizije. Ne samo da je sa Krfa poslato 130 ljudi komandanata pukova i bataljona i komandira četa, referenata svih rodova oružja i struka, komandira i pripadnika saniteta (Opširnije: Dimitrijević B.: U ravnicama privida. Filip Višnjić, Beograd. 2008, str 14 15) nego se evo odricala, opet u korist pomenute divizije i dve odlično opremljene bolnice žena Škotske
(3) U to doba već su se odigrale dve velike bitke, kod Kara Sinana, 6. septembra, i 14. septembra kod Kokardže. (Opširnije: Dimitrijević B.: Isto. Str. 41 85)
(4) Isto rastojanje od Renija do Černovode Prva srpska dobrovoljačka divizija, utovarena u šlepove, prevalila je za četiri dana.
(7) Dr Elza Inglis ovu svoju ocenu potkrepljuje mada ne izrikom i svojim prethodnim iskustvima iz Srbije. Preciznije bi bilo da je rekla I ovi Srbi su nam verovali bezgranično...
(8) Ovsena varenika. Ovseno brašno kuvano u vodi ili mleku, kome se može dodavati još i raznovrsno povrće.
(10) Na ovom mestu (Eva Shaw McLaren: Isto, str 192) pominje se i dr Stanovića (Stanojević), koji je organizovao rad celokupnog prispelog transporta.
(11) Iz dosadašnjeg kretanja Drugog lazareta može se zaključiti da su prelazili oko 20 kilometara dnevno.
(13) Noviji pokušaji da se tačno odredi mesto gde je bila postavljena, barem neko vreme, odmah po dolasku, bolnica Dr Elza Inglis, nisu urodila plodom (Jovanović D. T: Četvrta poljska hirurška bolnica srpske vojske 1918; 800 godina srpske medicine, Pčinjski zbornik. Infinitas Srpsko lekarsko društvo. Str. 359 366. Takođe: www.rastko. net / medicina) možda i stoga što se ista nije nalazila u nekom određenom mestu, već u blizini, najverovatnije Dragomanaca (danas Apsalos)? Oni koji su se još sećali gde je ta bolnica bila (poput S. Barjaktarovića) nisu za sobom ostavili dovoljno precizno svedočanstvo. Ni Eva Maklinen ne pominje neko određeno mesto, već opisuje klimu, okolinu, potočić sa svežom vodom, činjenicu da je baš u podnožju bolnice pod šatorima prolazila uska pruga Vertekop Dragomanci; koja već izodavna ne postoji.
(14) I ovom prilikom vidimo da se ponavlja ista priča: veće sanitetske jedinice ne uspevaju da stignu vojsku.
