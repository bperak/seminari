ZABORAVLjENO ČETNIŠTVO
Četništvo se kao vid gerilskog ratovanja javlja mnogo ranije nego što se obično misli. Duboko utemeljeno hajdučkim i uskočkim iskustvom, četništvo predstavlja svakako jedan od najjačih i najrasprostranjenijih oblika gerile u Evropi 19. veka
Gerila
Gerilsko ratovanje nastaje u najranijim periodima ratovanja, a samim tim i ljudske istorije. Prvi događaj koji bi se mogao vezati za gerilu jeste jevrejsko vojevanje protiv Rimljana u Galileji, kojima su odolevali pune 3 godine. Sama gerila podrazumeva brze, kratke i efikasne napade, lako naoružane borce spremne za brz pokret i diverzije i napade na određene tačke protivničke vojske. Dakle, ono što je praksa frontovskog ratovanja, gerila je suprotnost tome.
Gerilsko ratovanje kod Srba ima dugu tradiciju, staru nekoliko vekova, čija je kruna, svakako, četništvo ili četovanje, vid organizovanog otpora srpskog naroda širom srpskih zemalja.
Hajduci
Padom Smedereva 1459. godine, Srbija se potpuno gasi i nestaje kao država. Srpski narod se nalazi u nekoliko različitih država tog doba, bez svoje države, obezglavljen i izložen stalnim represijama sa svih strana, od Stambola do Vatikana. Međutim, ratnički duh srpski ne jenjava, svest o slobodi dovodi do pojave prvih vidova otpora. Kako regularne srpske vojske nestaje, javlja se potreba za novim oblicima ratovanja. U takvim prilikama, sasvim spontano se javlja gerila koja će vekovima biti poznata kao hajdučija.
Prvi dokumenti koji govore o odmetanju Hrišćana (pre svih Srba) od zvanične otomanske vlasti, datiraju iz 16. veka. Samo ime hajduk je turskog porekla i ima značenje odmetnika, otpadnika od vlasti. U hajduke se odlazilo iz revolta i osvete, a meta hajdučkih napada su trgovci i zulumćari. Vremenom su nastala nepisana pravila: hajduci se organizuju u čete od po najviše 20 - ak hrabrih i odvažnih muškaraca određene starosti; vođa čete se zove harambaša; sirotinja, žene i deca se ne napadaju; u slučaju hvatanja nekog hajduka, dužan je da ne oda jatake (ljude koji ga tokom zime prihvataju); izdaja se kažnjava smrću. U zavisnosti od prilika u Otomanskom carstvu, u određenom periodu je bilo manje ili više hajdučkih četa, protiv kojih su vođene potere, tzv. teftiši. Narod bi bio izložen velikim represijama ukoliko ne bi otkrio jatake ili pomogao u hvatanju hajduka.
Podizanjem Prvog srpskog ustanka, 1804. mnoge harambaše sa svojim hajducima postaju istaknuti ustanici. Titulu hajdučkog harambaše zamenjuje titula ustaničkog vojvode. Najpoznatiji iz tog perioda su svakako Hajduk Veljko Petrović i Stanoje Glavaš, dok narodne pesme opisuju mnoge istorijske i neistorijske harambaše: Mali Radojica (istoriji nepoznat), Stari Vujadin (takođe nepoznat), Starina Novak (romanijski hadjuk iz 18. veka), kao i mnoge druge.
Stvaranjem autonomne Srbije, naziv hajduk se prenosi na razbojnike i odmetnike od regularne srpske vlasti, i kao takav se zadržava gotovo do Drugog svetskog rata. Prikaz hajdučije posle sloma turske vlasti najbolje su opisali Svetolik Ranković (Gorski car) i Pera Todorović.
Uskoci
Uskocima se nazivaju Srbi koji su zvanično bili u službi Mletačke Republike i Austrije u borbi protiv Turaka. Prvi uskoci se javljaju nešto posle hajduka, a najčešće su to i bivši hajduci u Otomanskoj imperiji. Uskočke akcije se zasnivaju na uskakanje na turske teritorije, brze i hitre akcije zadavanja udarca neprijatelju i povlačenje u regularno utvrđenje Austrije odnosno Mletačke (Sinj, Klis, Omiš i dr.). Mnoge narodne pesme opevaju podvige i junaštvo uskoka: Iva Senkovića, Stojana Jankovića, Vuka Mandušića, kao i mnoge druge.
Prvi pomen imena četnik
Reč četnik je poljskog porekla i označava gerilskog ratnika. Tradicija četovanja je prenošena sa kolena na koleno u srpskom narodu, preuzimajući elemente kako hajdučije tako i uskočkog načina ratovanja. Imenicu četnik je skovao dubrovački Srbin, Matija Ban, za potrebe boraca Grbaljskog ustanka. Grbaljski ustanak je vođen 1848. u zaleđu Boke, i trajao je svega nekoliko meseci. Bio je usmeren protiv austrijske krune, i vodio se tipično gerilski. Svoje interese u ovom ustanku su videle i kneževina Srbija i Njegoševa Crna Gora, pa je tako Matija Ban preveo sa poljskog postojeće knjige o gerilskom ratovanju, a i samostalno je, u skladu sa tradicijom nešto uneo. Tako su nastala Pravila o četničkoj vojni 1848. godine. To je prvi srpski udžbenik gerile, u kome se nalaze brojne informacije koje će, kasnije, svakako naći svoju primenu. Tako se u knjizi navodi da četnik treba da je trezven, otresit i smeo, da četnik treba da nosi narodno odelo sa kapom i obeležjem na njoj, koristi pušku, pištolj, nož, te kakva disciplina treba da vlada u četi. Uticaj hajdukovanja ovde je očigledan, jer srećemo slične kodekse ponašanja i oblačenja, kao i načine napadanja.
Tako četništvo, tj. četovanje postaje sinonim za svaku gerilsku akciju usmerenu na oslobađanje srpskog življa od Hercegovine, pa do Makedonije. Ubistvo Smail-age Čengića (1840.), koje je opevao Ivan Mažuranić, mnogi istoriografi smatraju četničkom akcijom, zbog načina na koji je izvršeno (iznenadni napad).
Dokaz da četništvo sve više uzima maha je i rad kapetana Ljubomira Ivanovića Četovanje ili četničko ratovanje iz 1868. godine. Kapetan Ivanović je proširio i produbio Banova Pravila o četničkoj vojni, ali, što je još važnije četništvo se prihvata od strane zvanične vojske, i to mnogo pre današnjih vojnih sila.
Četništvo u ratovima 1876 - 1878
Kao što smo već napomenuli, srpska vojska među prvima shvata prednosti gerilskih akcija u određenim momentima i okolnostima. Stoga 1876. god., pred objavljivanje rata Turskoj nastaju prva zvanična pravila koja će se primenjivati na četničke odrede, kao neku vrstu specijalnih jedinica. Spremajući se za rat, Srbija je u neoslobođene krajeve slala obučene gerilce, kako bi kasnije napredovanje vojske bilo lakše. Ovde nailazimo na sličnost sa uskocima, koji su imali slične zadatke i ciljeve. Prvi četnički vojvoda (turcizam harambaša biva zamenjen slovenskom rečju vojvoda nastalom od glagola vojevati) bio je niški trgovac Nikola Kole Rašić. On je rukovodio četama između Niša i Leskovca, a sam je obrazovao četu od oko 300 ljudi. Njegov zadatak je bio da probije put vojsci i olakša dalje prodiranje na jug. Vojvoda Kole je, u Drugom srpsko-turskom ratu prvi ušao u Leskovac i držao govor oslobođenom narodu. Todor Stanković Nišlija je među prvima organizovao četu koja kasnije ulazi u sastav Dobričkog odreda (pod komandom Miloša S. Milojevića). Toša Stanković će kasnije biti jedan od pregovarača u niškoj tvrđavi o predaji turske vojske. Tanasije Tasko Uzunović je treći istaknuti četnik, koji uspeva da pobegne iz niške tvrđave i priđe Koletu Rašiću, čiji je bio nerazdvojni prijatelj.
Kumanovski ustanak
U iščekivanju srpske vojske, početkom 1878. narod kumanovskog i pčinjskog kraja se, težeći za oslobođenjem, počeo odmetati na planine Kozjak i Đerman. Međutim, Albanci su, čuvši takođe srpske topove, počeli da pljačkaju srpska sela i terorišu srpsko stanovništvo. Tako je grupa od 17 Arnauta upala u kuću Srbina Arse Stojkovića iz sela Oslara. Arsa je poginuo ubijajući vođu bande, a celo selo se ubrzo uzbunilo, tako da ni jedan Arbanas nije izašao iz njega. Istovremeno, druga arnautska banda je napala kuću bujanovačkog kmeta Taška. 40 Arnauta je silovalo Taškove snaje i ćerke, dok je on sa sinovima vezan gledao sramotu. Kada su se oslobodili, Taško i njegovi sinovi su uzbunili Bujanovac i obrazovali poteru. Kod Čelopeka, Arnauti su presrenuti i sramota je oprana krvlju svih 40 razbojnika. To više nije bio običan sukob, postao je to pravi ustanak, buna. Na zboru u Kumanovu, narod je za vođe izabrao popa Dimitrija iz Starog Nagoričana i Veljana Cvetkovića iz Strnovca. Istog dana, ustanici-četnici su se spojili sa srpskom vojskom pod komandom generala Belimarkovića. Čitava Pčinja je ustala u nadi da će se spojiti sa Srbijom, ali usled potpisivanja primirja između Rusije i Turske, srpska vojska je bila prinuđena da stane kod Ristovca. Usled uspostavljanja granice, turski begovi, hodže i vojnici su počeli da se vraćaju, zajedno sa askerima koji su uspostavili tursku vlast. Muslimanski prvaci su se sastali na kumanovskom groblju i odlučili da ubiju sve što je srpsko u celom gradu. Srbi su, doznavši ovo, odlučili da organizuju otpor, na sastanku u kući prote Dimitrija. Na sastanku je napisana molba knezu Milanu da se ovaj kraj pripoji Srbiji i da im se pošalje oružije za dalju borbu. Upravo je tada skovana parola Ujedinjenje ili smrt koja će kasnije biti vodilja mnogim četnicima, ali i postati ime jedne organizacije. Molba je preneta generalu Belimarkoviću koji je obećao dve hiljade pušaka za ustanike.
Preplašeni, askeri nisu ni smeli da izađu iz tvrđave. Ali, od pošiljke oružija nije bilo ništa, a kako su Srbi na zboru u Kumanovu odbili ponuđenu amnestiju, Porta je uspela da, preko velikih sila spreči Srbiju da pomogne ustanak. Paralelno sa Turcima, i Bugari su radili na slamanju ustanka. Bugari, dobivši od Rusa obećanje da će imati državu od Crnog do Jadranskog mora, slali su svoje agente kako bi obeshrabrili četnike, ali i pokolebali njihovu nacionalnu svest. Rad im je bio olakšan putem autonomne crkve, Egzarhije, čiji su sveštenici i monasi govorili stanovništvu da oni nisu Srbi nego Bugari, da će svi njihovi krajevi ući u sastav Velike Bugarske itd. Srbi, nepokolebani, šalju molbe knezu Milanu. Molbe su slali Srbi iz Ohrida, Gnjilana, Skoplja, pa i sami četnici sa Đermana.
No, Turska ipak odlučuje, da uguši ustanak u krvi. Hafus-paša kreće iz Prištine ka Kumanovu sa pet tabora nizama i sa topovima. Kako su ustanici bili tipični gerilci, tj. četnici, dosta ih je izginulo na Čelopeku, a preostali su prebegli u Srbiju. Turci su sproveli nezapamćenu odmazdu, muškarce su nabijali na kolje, žene silovali, a sela palili. Veliki broj Srpkinja je prodat kao roblje, tog kobnog 20. maja 1878.
Iako je ustanak propao, organizovane su prave čete za dalji otpor. Oglasili su se svojim junaštvom nove četovođe: Ilija Čerkez iz Crvenog grada, Spiro Crnević iz okoline Prilepa, Mladen Stojković sa Kozjaka (zvani Čakr-paša), kao i legendarni Micko Krstić iz Latova kod Poreča. Uz Veljana kapetana i Jaćima Čelopečkog, svi su, osim mladog Micka Krstića, stradali pre 1882, zadajući u međuvremenu velike muke turskim vlastima. Kada je pop Dimitrije umro u ozlgolašenoj Kanli kuli u Solunu, to je bio potpun kraj prvog četničkog ustanka.
Brsjačka buna
Posle velikog kraha Kumanovskog ustanka, zulum turskih vlasti je postao još jači. Dobrovoljci, četnici, nezadovoljni uspostavljanjem granice su rešili da sami preuzmu odgovornost oslobađanja južnih krajeva. Na dan Svetog Save, 1881. ustanici su se skupili kod topličkog manastira Svetog Nikole i pozvali narod da im se pridruži. Kao vođe su se istakli Ilija Delija i Anđel, koji su uspeli čak i da stvore kratkotrajnu Brsjačku državu. Prvo je buknuo Demir Hisar, zatim Poreč, Kičevo, i na kraju Prilep. Tu se uzdigao Micko Krstić, legendarni vojvoda. Slobodna teritorija je napravljena za jako kratko vreme, Brsjačka država, dobila ime po kraju u kome je nastala.
Bugarski egzarhski vladika, je doznao, da ustanici žele da se povežu sa Srbijom i o tome obavestio ruskog konzula u Skoplju. Kako je Rusija tada podržavala bugarsku politiku na Balaknu, dala je podršku Turskoj da uguši ustanak. Tu je Brsjački ustanak bio osuđen na propast.
Na Uskrs iste godine bitoljski valija je krenuo odrešenim rukama da uguši bunu. Anđel nije prihvatio predaju i na Vrbenskoj planini sakupio je svoje četnike i organizvao borbu. Izginulo je dosta četnika, ali i Turaka. Turci su odsekli Anđelovu glavu i poslali u Bitolj.
Ilija Delija se predao, dobivši besu da će sačuvati život. Prebačen je u Bitolj, odakle je posle nedelju dana sproveden u Kanli kulu (istu onu gde je umro pop Dimitrije).
Prilepska četa četovođe Đorđa je tragično izgorela u kući koju su Turci zapalili posle duge i krvave borbe. Sam, ostavljen na milost i nemilost Turcima, na Babuni, Stefan Petrević, je poput Ilije Delije odlučio da se preda. Zvanično je bio pomilovan, ali je posle samo nekoliko dana izdahnuo.
Ovako se završila druga četnička buna u Vardarskoj Srbiji stvorivši slobodnu teritoriju dve decenije pre VMRO-vskog Ilindanskog ustanka.
Četništvo u Bosansko-hercegovačkom ustanku
Pored ubistva Smail-age Čengića, i ovaj događaj se vezuje za četništvo. Ustanak je počeo Nevesinjskom puškom u istočnoj Hercegovini (1875.), a kasnije se proširio na celu Bosnu i Hercegovinu. Težnja je i ovde bila ujedinjenje sa Srbijom (Bosne), a Hercegovine sa Crnom Gorom. Vođe ustanka su nazivane vojvodama (kao i četničke vođe u Vardarskoj Srbiji), a ustanak se završio okupacijom Bosne i Hercegovine od strane Austro-Ugarske. Spomenućemo samo neke od vojvoda: Bogdan Zimonjić, Peko Pavlović, Golub Babić, Luka Vukalović i dr.
Četnički simboli
Četnici su bili odeveni u narodnu nošnju kraja u kome su prebivali. To je bila praksa još iz Grbaljske bune i ostala je i prenela se na kasnije događaje. Ovo treba shvatiti kao izraz narodnog otpora, ali i kao olakšicu u prerušavanju i lakoći manevrisanja. Četnička kapa je prvobitno bila hercegovačka kapa, zatim šubara, pa i crnogorska kapa. Na njoj se nalazila kokarda, krst, a često se nosila i bez obeležja. Od oružija, koristile su se puške, revolveri, noževi, pa čak i otrovi (u akcijama s početka 20. veka), a kasnije i bombe,. Originalno četničko geslo Ujedinjenje ili smrt je nastalo u Kumanovskom ustanku. Kasnije, početkom bugarskog delovanja, dolazi do razmene tekovina, pa nastaje parola Sloboda ili smrt. Kasnije je ovim dvoma natpisima dodavano S verom u Boga, a dešavalo se da se nađe i sve zajedno. Hrišćanski duh četnika je nesumljiv, jer su mnogi sveštenici i monasi bili podrška, a neretko i sami četovali.
