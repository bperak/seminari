XVI Sednica Skupštine opštine Ruma održana je danas. Uz dopunu dnevnog reda pred odbornicima se našlo 10 tačaka i sve su većinom glasova usvojene (18 predloga za dopunu dnevnog reda koje su podneli odbornici opozicije okupljene oko SNS su odbijeni).
Skupštinska većina je podržala Odluku o pristupanju reviziji Strateškog plana održivog razvoja opštine Ruma 2010 - 2020. godina. Strategija je usvojena 2009. godine, a u međuvremenu pojavili su se još neki prioriteti kada je u pitanju sveobuhvatni razvoj opštine. Takođe, više od 50 odsto prioritetnih projekata u Strategiji održivog razvoja 2010. 2020. su već realizovani. Predsednik opštine Ruma Goran Vuković je rekao i da su sada dostupni neki fondovi Evropske Unije, koji nisu bili predviđeni u momentu donošenja Strategije, te je i tu napravljena određena izmena. Ukazao se veći prostor i za oblasti ekologije, kapitalnih investicija, stoga je najbolje pristupiti reviziji, kazao je Vuković. Veći deo troškova revizije finansiraće Pokrajina.
U skladu sa Zakonom o javnim preduzećima, doneta je Odluka o sprovođenju Javnog konkursa za imenovanje direktora Javnih preduzeća, čiji je opština osnivač. Ova odluka bi trebalo da doprinese depolitizaciji na upravljačkim mestima u javnim preduzećima. Budući direktori neće smeti da budu članovi organa političkih stranaka, a od svih prispelih kandidatura Komisija za imenovanja opštine Ruma mora izabrati najviše tri kandidata, o kojima će se nakon toga izjasniti Veće i Skupština. Takođe, između ostalog predviđeno je i polaganje testa o poznavanju rada javnog preduzeća i visoka stručna sprema.
Odlukom o javni parkiralištima proširena je parking zone ali je predviđeno i uklanjanje i blokiranje vozila (stavljanjem lisica). Usvojen je i Cenovnik Parking službe Javnog preduzeća ' ' Komunalac ' ' u Rumi. U pitanju nisu korekcije postojećih cena, već tarifiranje novih usluga koje do sada nisu postojale, a koje će se uskoro primenjivati. Uklanjanje " lisica " za blokiranje točkova na automobilima, će prema novom cenovniku iznositi 5.000 dinara. U novi cenovnik ušle su i cene za novu Plavu zonu parkiranja (sat / 25 din. sa PDV-om, dan / 80 din. sa PDV-om) koja se nalazi nešto dalje od centra grada. Neovlašćeno parkiranje vozila za prodaju je jedan od glavnih argumenata za uvođenje ove zone Uvode se dnevne cene parkiranja za putnička (84 din) i teretna (165 din. takođe sa PDV-om) vozila u Zelenoj zoni naplate parkinga, što je već postojalo u cenovniku Vašarišta.
Po hitnom postupku u dnevni red današnjeg zasedanja uvrštena je i Odluka o izradi Plana detaljne regulacije ' ' za blokove 3 - 13 - 1, 3 - 13 - 2 i 3 - 8 - 14 i delove blokova 3 - 12 - 3 i 3 - 8 - 12 u radnoj zoni ' ' u Rumi. Prvobitni plan je urađen 2001. godine i po njemu se stepen izgrađenosti ograničava na 30 odsto. S obzirom da je investitor Adrijana teks rešio da proširi planirane proizvodne kapacitete, gradiće se nova hala površine 8.000 (prvobitno je planirana hala od 7.000) kvadratnih metara, u kojoj će zaposlenje naći blizu 500 radnika. Na drugim parcelama koje su dostupne investitorima, novijim planovima je definisano već ograničenje nego što je to bilo regulisano planovima iz 2001. godine. Čelni ljudi opštine smatraju da je i ovom odlukom još jednom potvrđena spremnost lokalne samouprave da izađe u susret investitorima i otvaranju novih radnih mesta.
Odbornici su usvojili Predlog rešenja o obrazovanju komisije za imenovanje opštine Ruma. Za predsednika Komisije je izabran Dragan Ivanić, dok su članovi Zorica Borojević, Vesna Dragičević, Jovica Vulin i Zoran Jovičić (predstavnik Stalne konferencije gradova i opština).
Pre početak rasprave o tačkama dnevnog reda odbornik vladajuće koalicije Zoran Slavujević saopštio je za skupštinskom govornicom da istupa iz odborničke grupe DS-PUPS i da će od sada nastupati kao samostalni odbornik. Kao razloge istupanja on je naveo neslaganje sa izborom koalicionog partnera Građanske inicijative Rume.
