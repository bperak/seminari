Vlada Srbije je stabilna. Može da padne samo ukoliko se sama uruši, a ne vidim da bilo ko u vladajućoj koaliciji ima interes da ne učestvuje u istorijskom projektu ulaska Srbije u EU poručio je u razgovoru za " Novosti " Dragan Šutanovac, ministar odbrane i potpredsednik DS.
- Stranke koje bi srušile ovu vladu trpele bi najveće konsekvence i ne bi imale mogućnost da učestvuju u formiranju buduće vlade.
Mislite da opozicija nema kapacitet da obori vladu?
- Opozicija u Srbiji nikada nije bila slabija i manje kvalitetna. Zato ne očekujem da mogu da urade bilo šta što bi nekog u vladi moglo da zabrine, niti da motivišu građane na aktivnosti koje bi dovele do pada vlade. Te stranke nemaju jasnu ideologiju i viziju razvoja Srbije, a još manje ideju kako da postanemo punopravni članovi EU.
I dalje se pozivate na EU, a Srbija se ne pomera sa " mrtve tačke " zato što ne može da uhapsi Ratka Mladića...
- Pored problema koje imamo u saradnji sa Haškim tribunalom, koje su, unutar EU, prepoznale samo Holandija i Belgija, imamo niz problema unutar Srbije. Nažalost, zbog neodgovornog ponašanja opozicije imamo blokadu parlamenta koji nije uspeo u očekivanom roku da izglasa proevropske zakone.
Da, ali zakoni još nisu uslov za SSP, nego Mladić. Hoćete li to rešiti?
- Mladić jeste uslov koji bez dileme moramo što pre da ispunimo, ali moramo da rešimo i probleme koji nas usporavaju na tom evropskom putu, a nisu vezani za Haški tribunal.
Prozivate opoziciju za blokadu parlamenta, ona Vam uzvraća da je vlast odgovorna za skupštinsku opstrukciju...
- Ne treba biti mnogo politički mudar, pa videti na televiziji kako funkcioniše parlament. Naprosto, svi mogu da primete da postoje političari kojima su osnovni argumenti bacanje kletvi, samo što su sada promenili metu.
Ko je sad meta?
- Sve te kletve koje su donedavno išle ka demokratama, sada idu ka Tomislavu Nikoliću. Sada je Nikolić postao domaći izdajnik, strani plaćenik, špijun, korupcionaš... Napokon su radikali progovorili sami o sebi. Sve ono o njima čega smo se mi demokrate ponekad stideli da kažemo na javnoj sceni, radikali su rekli sami. A treba im verovati, jer oni sebe najbolje poznaju, pošto dugi niz godina sarađuju.
A da li je za Vas prihvatljiva mogućnost da posle sledećih izbora vladu formiraju DS i Nikolićevi naprednjaci?
Bilo je priča da će, posle cepanja SRS, doći i do raščišćavanja starih nesuglasica u DS i otvaranja sukoba...
- Ubeđen sam da je DS najstabilnija stranka na političkoj sceni Srbije. Podrška koju uživa, kako Demokratske stranke, tako i predsednik Tadić, pokazuje da smo jedina stranka koja ima viziju i ideju šta treba da radi. Ne postoji bilo kakav sukob unutar stranke. Naprotiv, vidim da smo svi složni da ispunimo predizborna obećanja. Sukobi u DS postoje jedino u nekim medijima i glavama onih čije ambicije da rasture DS prevazilaze realne mogućnosti.
Jesu li tačne medijske spekulacije da potpredsednici DS više neće moći istovremeno da budu ministri, visoki državni funkcioneri. To je praktično bio udar na Vas i Bojana Pajtića.
- Činjenica je da se danas u medijima mogu plasirati razne informacije, pa makar se one kosile sa političkom logikom. Ukoliko bi vrh bilo koje stranke koja je u Vladi bio distanciran od vlasti, to bi neminovno proizvelo sukobe i cepanje partije. Onaj ko je to plasirao svakako ne želi dobro DS, ali interesuje me gde su mu uzori za tu vrstu razmišljanja, osim ako se ne radi o pukom marketingu i pokušaju destabilizacije stranke.
Kako Vam ide saradnja sa socijalistima? Primenjuje li se Deklaracija o pomirenju DS i SPS na terenu?
- Činom formiranja vlade mi smo tu deklaraciju već ispunili. Nema dileme da, ako se Srbija u političkom smislu ne izmiri, onda ne može da napreduje. Razumem gnev onih koji smatraju da to nije trebalo da uradimo, ali šta je alternativa.
Mi smo odgovorni ljudi koji vode državotvorne stranke, a ne nevladin sektor. Na nama je potpuna odgovornost za vođenje države i smatram da ova vlada ispunjava očekivanja građana. Nažalost, celokupna svetska situacija je takva da će realizacija naših obećanja biti usporena, ali neće biti zaustavljena, kao što bi bila zaustavljena da ova vlada nije formirana.
- Svi organi EU su dobrodošli u Srbiji, ali pod određenim uslovima i uz poštovanje međunarodnog pravnog poretka. Isto važi i za Euleks. Dakle, ukoliko neko smatra da ćemo Euleksu dati blanko podršku bez poštovanja Rezolucije 1244 SB UN ili uslova da ta misija bude statusno neutralna, taj se vara. Euleks je prihvatljiv samo pod tri jasna uslova koji su bazirani na principu međunarodnog prava na osnovu koga branimo naš interes na KiM, uz uslov da dobije verifikaciju UN.
Kakva je bezbednost Srba na KiM? Preti li opasnost od novih nemira?
- U ovom trenutku nemamo zabrinjavajuće indikatore nestabilnosti na KiM. Nemam naznake da može doći do oružanih sukoba širih razmera u kojima bi bilo neophodno angažovanje vojske, ali postoji zabrinutost u odnosu na sve vidove kriminala koji idu sa Kosova ka Evropi preko Srbije.
- U politici je isto kao u životu davljenik se hvata za slamku. Ukoliko je Maja Gojković ta koja će da izvuče iz političkog problema Koštunicu i Ilića, onda im želim svaku sreću.
Svi partneri su za profesionalizaciju vojske
Javljaju li se poteškoće u procesu profesionalizacije Vojske Srbije?
- Proces profesionalizacije je u toku. Pokrenuli smo kampanju, ona nije trenutna, već je kampanja za budućnost u sistemu odbrane. Plan je da taj proces završimo do kraja 2010. godine, a mogu da obećam da će Ministarstvo odbrane i Vojska Srbije biti spremni za profesionalizaciju.
Imate li političku podršku u vladajućoj koaliciji za profesionalizaciju?
- Apsolutno. Ne samo u vladajućoj koaliciji, nego i u pojedinim opozicionim strankama. To je projekat koji je započeo predsednik Tadić u vreme kada je bio ministar odbrane, a meni je zapalo da ga završim. Ali, za profesionalizaciju nije dovoljna samo podrška političkih stranaka, nego svih subjekata u društvu.
Kumujte bazi
Stižu li predlozi na konkurs Ministarstva za ime nove baze na jugu Srbije?
- Pozivam sve zainteresovane koji žele da kumuju novoj bazi na jugu Srbije da posete moderan sajt Ministarstva odbrane www.mod.gov.rs i daju svoje predloge. Najbolja tri predlagača dobiće nagrade.
Aktivnost vaših prijatelja
