Osporenom presudom u stavu prvom razvodi se brak između tužioca V. Dž., rođenog. godine u K. i tužene V. A. rođene... godine u N. Pazaru, zaključen dana 07.09.2011. godine u mestu H. SR N., a upisanom pod tekućim brojem 12 za 2012. godinu, za matično područje R. Stavom drugim vršenje roditeljskog prava nad zajedničkim detetom stranaka mal.sinom V. Dž. rođenim... godine u N. P. poverava se tuženoj V. A. kao majci. Stavom trećim uređen je način kontaktiranja tužioca sa maloletnim sinom, a stavom četvrtim obavezan je tužilac da kao roditelj kome nije povereno vršenje roditeljskog prava, doprinosi izdržavanju maloletnog sina Dž., tako što će na ime svog doprinosa za izdržavanje mesečno plaćati iznos od 250 eura, u efektivi ili iznosu u dinarskoj protivvrednosti prema najpovoljnijem kursu važećeg na dan isplate, počev od 24.10.2012. godine pa ubuduće dok ta obaveza postoji u skladu sa zakonom, ili dok se ista ne promeni odlukom suda, najkasnije do 5 - og u mesecu za tekući mesec, na ruke majke mal. deteta ili na otvoreni račun kod ovlašćene banke u roku od 15 dana pod pretnjom prinudnog izvršenja. Stavom petim svaka stranka snosi svoje troškove.
Zakonski zastupnik maloletnog deteta, tužena, je dostavila odgovor na žalbu tužioca sa kojim osporava sve navode iz žalbe s predlogom da se ista odbije kao neosnovana.
Na osnovu izvedenih dokaza koje je prvostepeni sud cenio u smislu čl.7 i 8 ZPP, utvrđeno je da su stranke zaključile brak dana 07.09.2011. godine u SR N., gde je i izvršen upis zaključenog braka, a naknadno zaključenje braka je upisano u matične knjige venčanih u našoj zemlji pod rednim brojem 12, za matično područje R., Opština S.. Posle zaključenja braka stranke su do novembra meseca 2011. godine živele zajedno u N., posle čega je tužilac doveo tuženu u našu zemlju i ostavio je kod njenih roditelja u selo S. Ć. gde i sada tužena živi. Pokušaji da se bračni odnosi normalizuju nisu uspeli, pa je tužilac i podneo tužbu sudu za razvod braka. U toku trajanja parnice dana. godine rođen je njihov sin V. Dž. o kome se neposredno brine tužena a tužilac je za njegovo izdržavanje slao određeni novčani iznos u dogovoru sa tuženom.
U toku postupka je utvrđeno da tužilac ima stalno boravište i radnu dozvolu u N. u kojoj zemlji se nalazi od 1993. godine, da je za svo to vreme uglavnom bio radno angažovan i ostvarivao prihode a da od marta 2011. godine, tužilac vodi manju građevinsku firmu koja zapošljava 12 radnika, te da je na osnovu rada te firme vlastima u N. prijavio sopstveni prihod u iznosu od 2.600 evra mesečno. Tužilac za sada nema druge obaveze izdržavanja drugih lica, nije stupio u novu vanbračnu zajednicu, a u našoj zemlji od nepokretne imovine poseduje jedan građevinski plac u S. na kome postoji stari stambeni objekat u kome, po njegovoj izjavi, nema uslova za stanovanje, a namerava da na tom placu gradi novi stambeni objekat.
Nasuprot tužiocu, tužena od momenta faktičkog prekida bračne zajednice živi u porodičnom domaćinstvu svojih roditelja koje pored roditelja tužene čine i dva punoletna brata koji nisu zaposleni, a jedino je zaposlen njen otac koji ostvaruje prihod od oko 15.000,00 dinara, bave se poljoprivredom i stočarstvom. Tužena je završila srednju školu, ekonomsko-trgovački smer, a završila je i za ženskog frizera. Do udaje je imala registrovanu samostalnu frizersku radnju, ali je istu odjavila neposredno pre udaje, a sada je nezaposlena i nije u mogućnosti da radi zbog obaveza prema maloletnom detetu.
Kod ovako utvrđenog činjeničnog stanja prvostepeni sud na osnovu odredbe čl.41 Porodičnog zakona, nalazi da su ispunjeni uslovi za razvod braka, vršenje roditeljskog prava nad maloletnim detetom poverava se tuženoj kao majci, a saglasno predlogu Centra za socijalni rad i dogovoru stranaka uređeno je i kontaktiranje tužioca sa maloletnim sinom Dž., a što nije predmet osporavanja u žalbi tužioca.
Stavom četiri prvostepene presude, sud je obavezao tužioca da doprinosi izdržavanju maloletnog deteta mesečno po 250 eura u efektivi ili u dinarskoj protivvrednosti. Polazeći od Konvencije o pravima deteta iz 1989. godine, koju je naša zemlja ratifikovala 1990. godine (Službeni list SRJ broj 15 / 90), a kojom je predviđeno da u svim aktivnostima koje se tiču dece, bez obzira da li preduzimaju javne ili privatne institucije, od prvenstvenog značaja su najbolji interes deteta kao i člana 260 stav 1. Porodičnog zakona, gde je takođe predviđeno da je sud uvek dužan da se rukovodi najboljim interesom deteta, po nalaženju Apelacionog suda, prvostepeni sud je pravilno obavezao tužioca na isplatu ovog iznosa. Prema odredbama navedenih zakona izdržavanje se određuje prema potrebama poverioca i mogućnostima dužnika izdržavanja, pri čemu potrebe poverioca se utvrđuju u zavisnosti od njegovih godina, zdravlja i drugih okolnosti od značaja za određivanje izdržavanja, dok se mogućnosti dužnika izdržavanja utvrđuju u zavisnosti od njegovih prihoda, njegovih ličnih potreba, te obavezama koje on ima za slučaj izdržavanja i drugih lica. Prema odredbi čl.162 st. 3 Porodičnog zakona predviđeno je da visina izdržavanja deteta treba da omogući najmanje takav nivo životnog standarda za dete kakav uživa roditelj, dužnik izdržavanja.
Na osnovu gore navedenih zakonskih odredbi, a imajući u vidu utvrđeno činjenično stanje, pravilno je prvostepeni sud odredio visinu izdržavanja, jer dosuđeni iznos od 250 evra mesečno, predstavlja samo 10 % od mesečnih prihoda koje tužilac ostvaruje u SR N. Imajući u vidu da se radi o detetu koje nema ni godinu dana starosti, da je za isto potreban dosta veliki iznos sredstava radi održavanja lične higijene koja podrazumeva nabavljanje pampers pelena, kupke za bebe, kreme, kašice za ishranu, nabavljanje mleka, odeća i obuća koja je u našoj zemlji jako skupa, Apelacioni sud nalazi da su mesečne potrebe maloletnog Dž. 35.000,00 dinara, a imajući u vidu i standard koji ima njegov otac. U ovom delu Apelacioni sud nalazi da je prvostepeni sud pogrešno procenio da su potrebe maloletnog deteta 30.000,00 dinara, ali u preostalom delu je u obavezi tužena da doprinosi izdržavanju maloletnog deteta, a njen doprinos se sastoji u svakodnevnoj brizi, nezi, čuvanju maloletnog deteta i pripremanju hrane. Kako prvostepeni sud u razlozima osporene presude nije samo detaljnije obrazložio u čemu se sastoji doprinos tužene, a imajući u vidu najbolji interes deteta, Apelacioni sud nalazi da je u ovom delu datim obrazloženjem samo prvostepena presuda potkrepljena činjenicama koje su u prvostepenom postupku utvrđene, a koje između stranaka nisu ni sporne.
U žalbi tužioca se ističe da prvostepeni sud nije imao u vidu kakvi su troškovi života u SR N., odnosno da su isti znatno viši od troškova života u R. S. U ovom pravcu u toku prvostepenog postupka, tužilac nije pružio nikakve dokaze, a prilikom saslušanja to nije ni isticao, već je izjavio da je njegov prihod 2.600 eura mesečno, pa se sada bez ikakvog osnova u žalbi ističu ovi navodi, ali obzirom da je teret dokazivanja ovih činjenica na tužioca, a on to nije dokazao, to se ovaj navod žalbe ne može prihvatiti kao osnovan. Stoga je prvostepeni sud pravilno odmerio visinu doprinosa za izdržavanje maloletnog deteta od strane tužioca, pa je žalba tužioca odbijena kao neosnovana i prvostepena presuda potvrđena u stavu četvrtom presude.
