STANIĆ: POPRAVITI USLOVE USLOVE ZA RAD
BANjALUKA, 19. JUNA / SRNA / - Ministar zdravlja i socijalne zaštite Republike Srpske Slobodan Stanić izjavio je danas da će biti učinjeno sve da budu poboljšani uslovi za rad u bolničkom sektoru u Srpskoj i za 2. jul najavio otvaranje bolnice u Bijeljini sa vrhunskom opremom, čime će biti smanjen odlazak na liječenje u Srbiju.
On je pred početak sastanka sa direktorima svih bolnica iz Republike Srpske podsjetio da je 2005. godine 22 000 liječenja godišnje bilo obavljano u Srbiji, a da je taj broj sveden na 5 400 u prošloj godini.
" Deblokirali smo jedan dio sredstava za bolnicu Kasindo kako bismo i njima omogućili adekvatne uslove za rad ", istakao je Stanić i dodao da bolnički sektor u Srpskoj ima jako dobre menadžere, sa kojima treba raditi.
Stanić je rekao da u narednom periodu očekuje dobre rezultate.
" Bilo je nekih problema između određenih bolnica. Ustanovili smo takozvani nezavisni odbor na kojem će bolnice raspravljati između sebe ukoliko smatraju da su oštećene. Putem odbora će se usaglašavati i određena poboljšanja ", naveo je Stanić.
On je istakao da je zdravstvo Srpske preuzelo australijski model plaćanja, naglasivši kako se on mora prilagoditi zdravstvenom sistemu Srpske.
Stanić kaže da je najveći problem bolničkog sektora u Srpskoj ranija zaduženost bolnica i teret neplaćenih doprinosa.
Ministar zdravlja i socijalne zaštite Srpske je rekao da je prekoračenje lijekova u prošloj godini iznosio 17 miliona KM preko plana, ističući da je ono teretilo sve zdravstvene ustanove.
" Rješavanje tog pitanja iziskuje podršku cijele Vlade Srpske, pa čak i cijelog društva u Republici. Imamo punu podršku premijera Srpske i ministra finansija i naći ćemo rješenje za taj problem, rekao je Stanić.
On je podsjetio da je obišao bolnice u Srpskoj i naglasio da problem u Nevesinju predstavlja to što su u jednom objektu Dom zdravlja i bolnica, u Trebinju stabilno posluju i u minusu su za iznos amortizacije, dok Foča kvalitetnim radom nadoknađuje manjak pacijenata.
" Imamo dosta solidnu situaciju u Zvorniku, bore se, imaju određene probleme ali ih rješavaju, bolnica Kasindo radi u jako lošim uslovima za rad, u bolnici Doboj imaju možda i najveće finansijske probleme, dok je bolnica u Gradišci u fazi stabilizacije ", rekao je Stanić.
On je naveo da su veliki problemi na Kliničkom centru Banjaluka koji sam nosi 40 odsto zdravstvenog sistema Srpske, dok je bolnica u Prijedoru stabilna.
Stanić je dodao da se nastavlja dalje sa razmatranjem stanja u bolničkom sektoru, da se radi po svakom segmentu, te da je prvi segment - segmet kvaliteta gdje se upoređuju određene bolničke ustanove u određenim dijagnozama o kakvoći uspješnosti liječenja.
" Radićemo dalje, svaki mjesec, dok kvalitet ne bude doveden na zavidnu mjeru. Oni koji ne mogu taj kvalitet dovesti na zavidnu mjeru neće ni raditi te dijagnoze gdje nemaju adekvatne ishode liječenja ", rekao je Stanić.
Direktor Univerzitetske bolnice Foča Veljko Marić rekao je novinarima da je ova bolnica u posljednje tri godine jedna od vodećih bolnica po svom kvalitetu i usvajaunju novih procedura. On je istakao da u zdravstvu nema ustanove koja može da posluje sa nulom, dodajući da ova bolnica ima neplaćenih obaveza koje se tiču poreza i doprinosa u iznosu od dva milina KM.
Direktor Opšte bolnice " Sveti Vračevi " Bijeljina Siniša Maksimović rekao je da je ova bolnica, koja prema njegovim riječima, spada u red stabilnih zdravstvenih ustanova, funkcionisala u 11 različitih objekata, a da će otvaranjem novog savremeno opremljenog objekta bolnice imati sve na jednom mjestu.
