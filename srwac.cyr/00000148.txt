Aktuelno 
Budite informisani... 
Rekordan broj boksera 
Datum: 09.07.2013. 
Po broju učesnika i zemalja iz kojih dolaze, predstojeća 31. Vojvođanska zlatna rukavica ostaće upamćena kao dosad najmasovniji međunarodni turnir za mlade boksere i bokserke. Ljubitelji plemenite veštine u njihovim okršajima uživaće od 12. do 14. jula. Sem u kikindskom Jezeru, eliminacione borbe održaće se i u mokrinskoj sportskoj hali. Nakon tačno tri decenije, međunarodni bokseski turnir ponovo će se održati u našem gradu: 
- Kikinda se polako ali sigurno, pretvara u sportski centar i grad sporta - konstatovala je Dragana Dukić, članica OV za sport i omladinu. Koordinator turnira i i predsednik BSV Jovica Panić saopštio je da će u muškoj konkurenciji učestvovati 15 boksera iz 19 država, a u ženskoj 48 bokserki iz osam zemalja. Organizatori velikog takmičenja su Bokserski savez Vojvodine, Omladinski bokserski klub Kikinda i lokalna samouprava. 
Nevolje Kikinđana sa sibirskim brestovima 
Datum: 08.07.2013. 
Pre pet godina zasađen drvored sibirskog bresta u ulici Karađorđeva za čiju je kompletnu rekonstrukciju tada izdvojeno 195 miliona dinara, sve više muči stanovnike. Jak korenov sistem koji podiže trotoare i podrume kuća, ali i začepljuje kišnu kanalizaciju, tek su neki od brojnih problema. Nekoliko stabala se pod naletom jakog vetra srušilo, a samo spletom srećnih okolnosti, niko nije stradao. Tako nešto poslednji put dogodilo se u nedelju kasno popodne: 
- Moraće komletno da se promeni drvored u ovoj ulici. To znači da će i ulica morati da se renovira, kako bi se uklonilo ovo drveće koje je, inače, šumski zasad - poručuje direktor JP " Gradsko zelenilo i pijaca " Miloš Šibul. Istog je mišljenja i Simona Barna, inženjerka pejzažne arhitekture i hortikulture u ovoj firmi. Ona kaže da je neophodno da se obavi vađenje oko 400 stabala sibirskog bresta, i u ovoj ulici posadi drveće sa užom krošnjom. Stanovnike ulice Karađorđeva izdaje strpljenje.Njih pedesetak uputilo je nedavno nadležnima peticiju sa zahtevom da nešto preduzmu. 
Plastenici izbegličkim porodicama 
Datum: 08.07.2013. 
Kontinuirano ekonomsko osnaživanje izbegličkih porodica u našoj opštini koju zajedno sprovode Republički komesarijat za izbeglice i lokalna samouprava, nastavljena je raspodelom plastenika. Među tri porodice koje su dobile plastenik je i familija Mitrović iz Ruskog Sela koja se iz Zenice doselila pre dvadesetak godina. Njihovo domaćinstvo posetio je predsednik opštine: 
- Plastenik dug 40, a širok pet metara, površine je 200 kvadratnih metara. Vrednost jednog plastenika iznosi 150 hiljada dinara. Plastenici su opremljeni sistemom za navodnjavanje kap po kap-rekao je Dobranić i naglasio da je ovo samo jedan od programa pomoći izbegličkim porodicama u našoj opštini: 
- Plastenik ćemo koristiti za proizvodnju rasada, povrća i cveća. Nadamo se da će posao dobro krenuti - kazala je Malina Mitrović. Članica projektnog tima opštine Kikinda Tatjana Barbulov navela je da je za ovaj program konkurisala 71 porodica, ali je 16 paketa pomoći dobilo njih šesnaest. 
Kikinđanima pohvale za organizaciju Balkanijade 
Datum: 08.07.2013. 
Predstavnici svih devet balkanskih stonoteniskih saveza čije su selekcije učestvovale na 21. Balkanskom prvenstvu u stonom tenisu za mlade, pohvalili su organizaciju takmičenja čiji je domaćin od 4. do 7. jula bila Kikinda. U godini kada Balkanska stonoteniska unija obeležava pola veka od osnivanja, Kikindi je pripala čast da bude domaćin najboljim mladim stonoteniserima - saopštila je članica OV za sport i omladinu Dragana Dukić, i podsetila da je Balkanijada okupila oko 200 takmičara u konkurenciji juniora i kadeta. 
Reprezentacija Srbije najuspešniji je učesnik najvećeg sportskog događaja ove godine u našem gradu, koji su organizovali opština Kikinda i stonoteniski klub Bus computers. 
Mladi stonoteniseri Srbije osvojili su sedam zlatnih, tri srebrne i 15 bronzanih medalja. Najveći broj medalja osvojili su u singlu, dublu i miksu. Sem domaćina, na ovom takmičenju učestvovali su stonoteniske selekcije Rumunije, Bugarske, BiH, Crne Gore, Makedonije, Grčke, Turske i Albanije. 
Zvanično otvorena 32. Tera 
Datum: 06.07.2013. 
Ovogodišnji 32. po redu saziv Internacionalnog simpozijuma skulpture u terakoti Tera, svečano je otvoren izložbom radova nastalih na prethodnom. Šestoro umetnika iz inostranstva i naše zemlje koji će do kraja jula stvarati u atelju Tera, i poštovaoce kulture, pozdravio je Miloš Latinović, zamenik predsednika opštine, koji je i otvorio 32. saziv: 
- Otvaranje ovogodišnjeg simpozijuma skulpture u terakoti Tera je jedna velika svečanost za naš grad. Ovo je momenat kada mi slavimo dolazak umetnika u naš grad, i to je nešto što je lepo i u čemu uživamo. Tera je nešto što je mnogo šire i važnije za sve nas. Ljudi izvan našeg grada prepoznaju Kikindu kroz simpozijum i kroz delatnost Tere - konstatovao je Latinović. Ovogodišnji učesnici saziva su En Mercedes iz Francuske, Portugalac Arlind Arez i domaći vajari Nada Denić, Zvonimir Santrač, Milan Blanuša i Tanja Ostojić. 
