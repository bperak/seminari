Istom presudom su obavezani okrivljeni da plate sudu na ime paušala po novčani iznos od po 5.000,00 dinara, i troškove krivičnog postupka čiju visinu će sud utvrditi posebnim rešenjem, dok su oštećeni D. V. i M. V., za ostvarenje imovinsko pravnog zahteva upućeni na parnicu.
- zajednički branilac okrivljenih T. J. i I. M., advokat D. P. iz U., zbog pogrešno i nepotpuno utvrđenog činjeničnog stanja, povrede krivičnog zakona i odluke o kazni, s predlogom da drugostepeni sud uvažavanjem žalbe ukine pobijanu presudu i predmet vrati prvostepenom sudu na ponovno suđenje ili preinači u pogledu odluke o kazni i okrivljenima izrekne blaže kazne. U žalbi je stavljen zahtev da branilac ovih okrivljenih bude obavešten o sednici veća drugostepenog suda, radi prisustva istoj;
Odgovor na žalbe zajedničkog branioca okrivljenih T. J. i I. M., dao je Okružni javni tužilac u Užicu, navodeći da su žalbeni navodi branioca ovih okrivljenih neosnovani.
Na žalbu Okružnog javnog tužioca u Užicu, odgovor je dao branilac okrivljenog S. N., navodeći da su žalbeni navodi Okružnog javnog tužioca u odnosu na ovog okrivljenog neosnovani.
Apelacioni javni tužilac u Kragujevcu svojim podneskom Ktž-337 / 10 od 14.01.2010. godine, stavio je predlog da Apelacioni sud kao drugostepeni sud, uvaži žalbu Okružnog javnog tužioca u Užicu i preinači pobijanu presudu u pogledu odluke o kazni, tako što će okrivljenima T. J., S. N. i I. M. izreći kazne zatvora u dužem vremenskom trajanju, a da žalbe branioca okrivljenog T. J. i I. M. i branioca okrivljenog S. N., odbije kao neosnovane, a prvostepenu presudu u nepreinačenom delu potvrdi.
Apelacioni sud je održao sednicu veća u smislu odredbe člana 375 ZKP-a, u odsustvu uredno obaveštenog Apelacionog javnog tužioca, zajedničkog branioca okrivljenih T. J. i I. M., advokata D. P. i okrivljenog S. N., a u prisustvu advokatskog pripravnika S. M., po zameničkom punomoćju branioca okrivljenog S. N., advokata D. Đ., na kojoj je razmotrio celokupne spise predmeta, zajedno sa pobijanom presudom, koju je ispitao u smislu odredbe člana 380 ZKP, pa je, po oceni navoda i predloga u žalbama, objašnjenja datih u sednici veća i predloga Apelacionog javnog tužioca datog u napred citiranom pismenom podnesku, našao:
Žalbe su neosnovane.
Prvostepena presuda i postupak koji je prethodio njenom donošenju ne sadrži bitne povrede odredaba krivičnog postupka, niti povrede krivičnog zakona na štetu okrivljenih, na koje povrede Apelacioni sud kao drugostepeni sud, uvek povodom žalbe pazi po službenoj dužnosti u smislu odredbe člana 380 stav 1 tačka 1 i 2 ZKP, a na osnovu pravilne i potpune ocene izvedenih dokaza i odbrane okrivljenih, prvostepeni sud je potpuno i pravilno utvrdio činjenično stanje. Na osnovu ovoga, pravilno našao da u radnjama okrivljenih stoje obeležja krivičnih dela za koje ih je oglasio krivim i osudio.
Ovo stoga, što po oceni Apelacionog suda, izreka prvostepene presude je razumljiva, neprotivrečna sama sebi i razlozima u pogledu svih odlučnih činjenica za donošenje pravilne i zakonite odluke. U tom smislu, u izreci presude je dat konkretan opis krivičnih dela, zbog kojih su okrivljeni oglašeni krivim, a samim tim, što je u obrazloženju dat detaljan opis objektivnih i subjektivnih obeležja krivičnih dela. Nadalje, po oceni ovog suda, prvostepeni sud je u obrazloženju, nakon svestrane ocene svih izvedenih dokaza na glavnom pretresu, pojedinačno i u vezi sa ostalim izvedenim dokazima, kao i sa odbranama okrivljenih, dao jasne i neprotivrečene razloge u pogledu svih odlučnih činjenica, koje su neposredno prethodile izvršenju krivičnog dela.
Pobijajući prvostepenu presudu, zbog pogrešno i nepotpuno utvrđenog činjeničnog stanja, a s tim u vezi ukazujući i na povredu krivičnog zakona, žalbom branioca okrivljenog T. J. se ukazuje, da prvostepeni sud u odnosu na ovog okrivljenog nije na pouzdan način utvrdio ko je prvi započeo kritični događaj između oštećenog A. V. i ovog okrivljenog, u kom događaju je okrivljeni T. J. zadobio lake telesne povrede i možda potres mozga od udaraca zadatih od strane oštećenog, što je imalo za posledicu da je kod ovog okrivljenog izazvalo stvaranje afekta gneva i osećaj nepravde pogotovu što je okrivljeni visok 158 cm, zbog čega i ima nadimak T. P. i uz stanje jednostavne opijenosti i pri korišćenju marihuane je njegova sposobnost da shvati značaj svog dela i upravlja svojim postupcima bila smanjena, što je imalo za posledicu da dođe do narednog događaja u kome je oštećeni A. V. usmrćen i da prvostepeni sud nije razjasnio kako je došlo do ovog drugog događaja koga je izazvao i koje sve i na koji način učestvova. Dalje se žalbom branioca ovog okrivljenog ukazuje, da je činjenični zaključak prvostepenog suda o događaju koji je prethodio inkriminisanom događaju u kome je usmrćen A. V., protivrečan iskazima svedoka očevidaca S. B. i P. S. i odbrani I. M, dok je prvostepenu presudu u pogledu događaja u kome je A. V. usmrćen, zasnovao na iskazu okrivljenog S. N., datom pred ovlašćenim licima policije i pred istražnim sudijom, da je u jednom momentu u rukama okrivljenog T. J. video da je nešto zasvetlelo i da ovaj okrivljeni nakon toga udara A. V. i da isti pada kao sveća, iako je okrivljeni S. N. i na glavom pretresu izmenio svoj iskaz tvrdeći da je takve izjave dao u strahu zbog pretnji da će biti optužen za najteže krivično delo, a veći broj saslušanih svedoka je potvrdio da je više lica učestvovalo u tuči i da je oštećeni pao na tlo u momentu kada je okrivljeni T. J. bio udaljen od oštećenog i prelazio ulicu na drugu stranu, pa je prvostepeni sud neosnovano odbio predlog za izvođenje dokaza delimičnom rekonstrukcijom događaja, kojim dokazom je bilo razjašnjeno pouzdano na kom mestu se odigrao kritični događaj, ko je sve u njemu učestvovao i kako je došlo do tuče, gde je usmrćeni pao i ocenili iskazi saslušanih svedoka i tek nakon toga mogao izvesti pouzdan zaključak o učešću okrivljenog T. J. u kritičnom događaju i oceniti njegova odbrana.
Shodno svojoj obavezi iz člana 361 stav 7 ZKP, prvostepeni sud je na strani trideset obrazloženja presude naveo iz kojih razloga nije uvažio pojedine predloge stranaka, pa i predlog za izvođenje dokaza neposrednim opažanjem suda na licu mesta vršenjem delimične rekonstrukcije događaja, pravilno nalazeći po oceni Apelacionog suda da odlučne činjenice su dovoljnoj meri razjašnjene već iznesenim dokazima, a da činjenice koje bi se utvrđivale delimičnom rekonstrukcijom događaja su irelevantne za odlučivanje u ovoj krivičnopravnoj stvari.
Žalbom branioca okrivljenog T. J., neosnovano se dovodi u sumnju utvrđenje prvostepenog suda u pogledu događaja koji je prethodio inkriminisanom događaju i toka inkriminisanog događaja i s tim u vezi uračunljivost ovog okrivljenog i pri tom ističe da je trebalo poverovati odbrani okrivljenog T. J., a naime, da je bio izazvan ponašanjem oštećenog.
Međutim, što se tiče prvog događaja između oštećenog A. V. i okrivljenog T. J., ovaj sud nalazi, da je prvostepeni sud pravilno i potpuno utvrdio činjenice u pogledu početka i toka događaja, naime, na osnovu iskaza svedoka P. S. i S. B., da je oštećeni sa devojkom okrivljenog T. J., sada okrivljenom I. M. imao kratak verbalni sukob i da je na mesto događaja na poziv okrivljene I. M., došao okrivljeni T. J. i zadavanjem udarca ušao u fizički sukob sa oštećenim i da mu je oštećeni uzvratio udarce i nakon toga sa mesta događaja otišao u diskoteku S. u P.
Nakon toga, kako je to pravilno i potpuno izvedenim dokazima utvrdio prvostepeni sud, okrivljeni T. J. i okrivljeni S. N. se udružuju i ulaze u diskoteku, traže oštećenog da bi se sa njim fizički obračunali i fizički napadaju A. K. iz L., koji zadobija udarac flašom u glavu i fizički nasrću na još jednog momka iz L. i pošto obezbeđenje diskoteke izvodi okrivljenog S. N. van diskoteke, isti se ponovo sreće sa okrivljenim T. J. i kad uoče oštećenog da u društvu sa D. Ć. ide trotoarom ulice... u P., od diskoteke ka trafici M., na poziv okrivljenog T. J. Evo ga ovaj, prilaze oštećenom i zadaju mu udarce pesnicama držeći ga jednom rukom za odeću i kad je B. J. nakon izlaska iz diskoteke uočio tuču i prepoznao okrivljene prišao je i stao između okrivljenih i odgurivao ih od oštećenog, okrivljeni su i dalje nasrtali na oštećenog, a okrivljeni T. J. iz desnog džepa pantalona vadi perorez na preklapanje sečiva dužine od 5 - 10 cm i držeći ga u desnoj ruci stojeći prema oštećenom okrenut lice u lice, snažno zamahuje prema oštećenom, zadaje mu udarac i nanosi mu ubodnu povredu na prednjoj levoj strani grudnog koša u donjem spoljašnjem delu, na 13,5 cm, levo od srednje grudne linije, koja se kanalom, čiji je smer spreda put nazad, s leve u desno i lako naviše produžava kroz peti međurebarni prostro, donji deo prednjeg režnja levog plućnog krila, srčanu kesu i vrh leve komore u kome se završava, nakon čega je oštećeni gubeći svest pao na tlo, a okrivljeni T. J., nakon zadatog udarca oštećenom, napušta mesto događaja prelazeći preo ulice na drugu stranu i odlazeći u napoznatom pravcu i skriva predmetni nož.
Kod ovog pitanja treba ići korak dalje, pa reći da nije prihvatljiva odbrana okrivljenog T. J., da je on samo izvadio predmetni nož za vreme kritičnog događaja, da mu je isti ispao iz ruke i da ne zna gde je isti. Imajući u vidu odbranu okrivljenog S. N. datu pred istražnim sudijom, gde sasvim određeno opisuje kako je tekao kritični događaj i da u jednom momentu u desnoj ruci okrivljenog T. J. nešto zasvetlucalo i da je isti zamahnuo baš sa tom rukom i zadao udarac oštećenom A. V. u predelu leve strane stomaka, nakon čega je oštećeni pao na tlo kao sveća bez obzira na to što je na glavnom pretresu odbranu izmenio, pravilno je prvostepeni sud po nalaženju Apelacionog suda, odbranu okrivljenog S. N. datu pred istražnim sudijom prihvatio kao istinitu, jer je ista logična kad se dovede u vezu sa iskazima ostalih svedoka, zapisnikom o obdukciji i nalazom i mišljenjem veštaka specijaliste za sudsku medicinu dr. P. M, pa i odbranom okrivljenog T. J., koji ne spori da je kritičnom prilikom imao kod sebe perorez na rasklapanje i da je isti iz džepa izvadio dok je kritični događaj trajao. Ovakvo odigravanje kritičnog događaja i jedino i logično s obzirom na činjenicu, koje sve učestvovao u tuči, mehanizam povređivanje i karakteristike povreda koje je zadobio oštećeni A. V.
U takvoj situaciji, onda valja reći, da upravo mehanizam povređivanja i povrede oštećenog ukazuju sasvim određeno da je bilo tuče i oštećenom smrtonosna povreda naneta je jednim udarcem sečiva noža i da je odbrana okrivljenog T. J., da nije nožem zadao udarac oštećenom neistinita, pa zato i nije prihvaćena, a imajući u vidu sve napred izloženo valja reći da je prvostepeni sud pravilno utvrdio da oštećeni nije napadač u inkriminisanom događaju.
Neosnovano se žalbom branioca okrivljenog T. J., prigovara utvrđenju prvostepenog suda u pogledu uračunljivosti ovog okrivljenog i u vezi s tim se dokazuje da je ovaj okrivljeni u vreme inkriminisanog događaja bio u stanju jake razdraženosti u koju je doveden ponašanjem oštećenog, a ovo stoga što je po nalaženju Apelacionog suda prvostepeni sud u ovom predmetu izvršio neuropsihijatrijsko veštačenje okrivljenog T. J. i potpuno i pravilo razjasnio pitanje njegove uračunljivosti.
Pobijajući presudu zbog pogrešno i nepotpuno utvrđenog činjeničnog stanja i s tim u vezi ukazujući na povredu krivičnog zakona, žalbom branioca okrivljene I. M. osporava se pravilnost činjeničnih zaključaka prvostepenog suda u pogledu bitnih činjenica za postojanje krivičnog dela i krivice okrivljene I. M. S tim u vezi žalbom se ističe da prvostepeni sud nije na pouzdan način utvrdio postojanje umišljaja na strani okrivljene I. M. za izvršenje krivičnog dela u pitanju, budući da iznesenim dokazima nije dokazano da je znala da su okrivljeni T. J. i okrivljeni S. N. učestvovali u tuči i da je oštećeni A. V. u toj tuči zadobio povrede od kojih je izgubio život, te da činjenica što policijskim službenicima nije saopštila gde se nalaze okrivljeni T. J. i S. N. i što su oni pronađeni nakon dva sata od privođenja okrivljene u policijsku stanicu u P., to u njenim radnjama i nema obeležja krivičnog dela pomoć učiniocu posle izvršenog krivičnog dela iz člana 333 stav 2 u vezi sa stavom 1 KZ.
Naime, prvostepeni sud je dao jasne i potpune razloge, koje u svemu kao pravilna prihvata i ovaj sud, o tome zbog čega nije prihvatio odbranu okrivljene I. M., da nije znala da je oštećeni usmrćen u tuči u kojoj su učestvovali okrivljeni T. J. i S. N. Nadalje, po oceni Apelacionog suda pravilan je zaključak prvostepenog suda kada nalazi, da je okrivljena I. M. znala da su u tuči sa oštećenim učestvovali okrivljeni T. J. i S. N., da je nakon događaja sa okrivljenim T. J. bila u telefonskoj vezi, išla u Dom zdravlja u P. da proveri činjenicu da li je oštećeni umro, a zatim taksi vozilom i došla do kuće u kojoj su se okrivljeni nalazili sve dok ih policija nije pronašla. Pravilan je zaključak prvostepenog suda, da je okrivljena kao devojka okrivljenog T. J. a, imala motiv da njega i okrivljenog S. N. ne otkrije gde se trenutno nalaze.
Neosnovani su navodi žalbe branioca okrivljenog T. J., da je inkriminisane radnje ovog okrivljenog prvostepeni sud treba da pravno oceni kao ubistvo na mah iz člana 115 KZ. Ovo stoga, po nalaženju Apelacionog suda, jer je prvostepeni sud nesumnjivo utvrdio da lišenje života A. V., nije prethodio sa njegove strane napad, zlostavljanje ili teško vređanje okrivljenog T. J., niti se ovaj okrivljeni kritičnom prilikom nalazio u stanju jake razdraženosti i na mah lišio života lice koje ga je dovelo u jaku razdraženost, a za ove svoje zaključke prvostepeni sud je u obrazloženju presude na strani trideset jedan, dao detaljne, jasne i argumentovane razloge, koje u svemu kao pravilne prihvata i Apelacioni sud.
U postupku koji je prethodio donošenju pobijane presude pravilno je prvostepeni sud saslušanjem veštaka dr R. K. neuropsihijatra, utvrdio da su obeležja ličnosti okrivljene I. M. u vreme kritičnog događaja odgovarale njenom starosnom dobu mlađeg punoletnog lica, jer ukupni mentalni kapaciteti okrivljene, kako intelektualni, tako i emocionalni i socijalni su odgovarali njenom kalendarskom uzrastu, pa je po nalaženju Apelacionog suda, pravilno postupio prvostepeni sud kad je našao da prema ovoj okrivljenoj nema mesta primeni odredbe člana 41 Zakona o maloletnim učiniocima krivičnih dela i krivičnopravnoj zaštiti maloletnih lica.
Po nalaženju Apelacionog suda, pravilno je prvostepeni sud utvrdio i ocenio sve okolnosti propisane odredbom člana 54 KZ. Pri tom je pravilno kao olakšavajuće okolnosti na strani sve troje okrivljenih uzeo da su u vreme izvršenja dela bila mlađa punoletna lica, da im je uračunljivost bila smanjena, a na strani okrivljene I. M. da do sada nije osuđivana, a kao otežavajuću okolnost okrivljenom T. J. i S. N. uzeo njihov raniji život, u kome je okrivljeni T. J. osuđivan, a okrivljenom S. N. izricane vaspitne mere i okrivljenima za izvršena krivična dela pravilo izrekao kazne zatvora u navedenim vremenskim trajanjima uz uračunavanje vremena provedenog u pritvoru. Po oceni Apelacionog suda ovako izrečene kazne zatvora su srazmerne težini svakog od učinjenih krivičnih dela i stepenu krivice ponaosob svakog od okrivljenih i predstavljaju nužne i dovoljne mere kako za postizanje opšte svrhe krivičnih sankcija (član 4 stav 2 KZ), tako i posebne svrhe kažnjavanja predviđene članom 42 KZ, a u stoga što se žalbama Okružnog javnog tužioca i branioca okrivljenih ne navode nove okolnosti koje prvostepeni sud nije imao u vidu, prilikom odmeravanja kazne svakom od okrivljenih, a koje bi bile od uticaja na istu, već se u žalbama samo daje drugačije viđenje pojedinih okolnosti a koje je prvostepeni sud već cenio i pridao im adekvatan značaj.
