Zakonitost krize u političkoj upotrebi prostora
Svaka objektivnost, valjano proverena, poriče prvi dodir sa predmetom. Ona mora najpre sve da kritikuje: osećaj, opšti smisao, praksu, čak i onu najuvreženiju, i najzad etimologiju, jer reč, koja je stvorena da opeva i izvodi, retko pogodi misao. Daleko od toga da se divi, objektivna misao mora da ironiše. Bez ove zlonamerne budnosti nikada nećemo zauzeti istinski objektivan stav. Gaston Bašlar, Psihoanaliza vatre
Sudeći po opštim epistemološkim, metodološkim i aksiološkim razlozima, najnezahvalnije bi bilo da se na samom početku razmatranja ove teme izvede i nekritički prihvati nekakva smela antropološka redukcija kojom se više sugeriše nego izvodi određeno opšte načelo. U ovom trenu, smelo i sa izvesnom namerom, tvrdi se da je čovek dom kulture. To upravo znači da, i preko toga doma, i preko te kulture, možemo slobodno razmatrati i upoznavati čoveka. Kakvog to doma i kakve to kulture je on domaćin? Iz ovih, verovatno, osnovnih pitanja proističe težnja za razmatranjem problema koji bi se, u interdisciplinarnim okvirima antropologije, pretočio u interpretaciju i svojevrsno razumevanje značenja prostora. U tom nemom jeziku kulture, u kojoj prostor govori, u trouglu čovek dom kultura, kultura bi možda bila jedina metaforična i nesumnjiva kategorija druga priroda čovekova koju besomučno rabimo, bez imalo svesti da ona ima vrednost koja prevazilazi našu nadmenost, neobazrivost i nepažnju. Da li je kultura u ovom slučaju posredno ili direktno obraćanje našeg odraza nama samima? Granice naše spoljašnosti formiraju prostor koji govori mnogo više o našem unutarnjem stanju no što bi smo mi sami to mogli u trenu racionalizovati. Prostor koji ćemo nazvati domom kulture progovoriće, dakle, mnogo više o čoveku, nego o kulturi. Tako će, nadajmo se, proizaći željeni efekat upućene kritike, koji ne moramo objasniti, ali moramo razumeti. Sve ovo što bismo, dakle, želeli da razumevamo, tiče se kolektivnog javnog dobra, i odmah po trendovskoj inerciji prebacićemo to na kolektivni plan, na kome nestaju emocije, intima, i nastaju osećanja nekakvih hibridnih javnih interesa i građanskog dostojanstva, vrednih kritikovanja. Neverbalnu komunikaciju prostora Doma kulture u Boru možemo usmeriti u dva interpretativna narativna toka, dijahroni i simultani. U oba slučaja ishod bi bio isti, tako da možemo kombinovati oba smera kako bi dobili jednu fraktalnu naraciju koja može dočarati kompleksnost problema neverbalnog jezika prostora i protumačiti njegov govor. Mikroosnovu samu, iskustvenog i interpretativnog segmenta predmeta proučavanja, sačinjava isti oblik, ali i sam total slike predmeta razmatranja / kritike kolektivne svesti i savesti sledi lako uočljivu, uslovno rečeno, fraktalnu strukturu grada istovetnog geometrijskog oblika / ideje. Name-ra će, dakle, biti usmerena pre-ma usklađivanju dveju ravni u narativnom eksperimentu koji pokušava da prenese sliku kristalne rešetke strukture grada i strukture kolektivne svesti, posredno / metaforično sa predmeta proučavanja (Spomen) Doma kulture. Prostor je jedna od važnijih determinanti proučavanja kulture i čoveka. Takav pristup naglašenog uticaja prostora (prirodnog ili kulturnog) na čoveka nalazi se u samim korenima srpske etnologije.1 Povezivanjem prirode i kulture, u dubljoj perspektivi spajaju se u jednu tačku priroda i kultura, tako da možemo kulturu nazvati prirodnim okruženjem i kroz kulturu posmatrati prirodu čoveka. Naslonjeni na to stablo srpske etnološke misli uočićemo jednu od grana, semiotehnologiju opštu etnologiju materijalne kulture koja jednim svojim delom upućuje na različite orijentacije prilikom proučavanja prostora. Ovoga puta opredelićemo se za teritorijalnu orijentaciju u subordinacijama proučavanja strateške i političke upotrebe prostora.2 Primer Doma kulture u Boru u okviru pomenute tematike nije razmatran, a kao problem je marginalizovan u lokalnom javnom životu, ali svakako može biti jako indikativan za situaciju u kojoj se trenutno nalazi kulturni i javni život Bora. Iz toga razloga bilo bi jako vredno artikulisati govor prostora koji je, ili nedovoljno razumljiv ili isuviše vulgaran sugrađanima da bi postao aktuelan. Takav kod, u svakom slučaju, nikako ne bi smeo ostati na nivou mitomorfne, mehaničke ili elektronske čitljivosti, već se mora oživeti pričom. Edavrd Hol nas upućuje na to kako prostor i teritorijalnost prelaze na neformalni kulturni nivo i postaju neprimetni; para fraziraću: prema prostoru se odnosimo kao prema seksu, tu je, ali ga ne pominjemo. Prikazi prostora, arhitektonskih, urbanih celina, kao i izvesna teritorijalnost, na poslednjem i aktuelnom generalnom urbanističkom planu Bora organizovani su tako da se na jednom delu mape (samo za onog ko je relativno dobro upućen i živi u Boru) može uočiti geometrijski oblik koji predstavlja zgradu Doma kulture, ali bez ikakvih naznaka da su u njoj smeštene dve važne kulturne institucije Bora Narodna biblioteka Bor i Muzej rudarstva i metalurgije. Tako, na toj mapi i planu grada možemo pronaći izvesni Radio klub, ali ne muzej i biblioteku. Možda to, ipak, nije slučajnost i propust u izradi mape? Da li nam to uopšte nešto govori? Zamislimo sada jedan pogled iz ptičje perspektive, ne zato što bi to bio pogled sa visine, već zato što bismo brzo preleteli to mesto jer pretpostavićemo da u oblaku sumpornog dima nije prijatno leteti. Ispod tog oblaka i sive magluštine naziremo mestimično poneki detalj površine, mape grada, čija se razmera sporo približava realnoj veličini. U određenom trenutku, sa izvesne razdaljine, kada to prozirnost vazduha dozvoljava, možemo jasnije uočiti njegovu strukturu i organizovanost pojedinih naselja. Na severnijem delu plana nalazi se jedna rupčaga koja svojim slepilom zuri u nebo, a na njenim obodima, bez ikakve bojazni, bezbrižno su posađene kuće planirano. To planirano namah gubi smisao, jer polovine kuća čiji su se delovi erozijom survali u rupu svedoče o nekakvoj pogrešnoj proceni prilikom njihove izgradnje. U neposrednoj blizini te rupe nalazi se i nemali prostor koji zauzima industrijska zona koja je direktno odgovorna za prazninu u utrobi zemlje. Odmah pored nalazi se stari centar grada i gradska pijaca. U tom starijem delu grada možemo uočiti više naselja, sa prizemnim, dugim kućama pravougaone osnove, u kojima žive radnici. To su radnički kvartiri koji se protežu od severnog naselja, preko borskog potoka dalje do južne kolonije, pa sve do Trećeg kilometra i sličnog naselja u ulici 7. juli. Otprilike, to bi bio deo varošice Bor, jednostavno zvane Borski rudnici, koja je izgrađena do kraja Drugog svetskog rata. Posmatrajući dalje prema jugu, gotovo paralelno sa industrijskom zonom, razvija se grad do naselja koje nosi naziv Novi gradski centar. Tako na jednoj duži imamo dva centra (ako se uopšte može tvrditi da na jednoj duži postoje centri, a da pritom kružnice nema), ali one nisu i krajnje tačke razvoja grada. Još malo dalje prema jugu, na sedmom kilometru od pomenute rupe, nalazi se gradsko groblje. Možemo, dakle, primetiti da na krajevima grada imamo rupe: kop i raku. Simbolični razvoj grada je time do banalnosti ogoljen i simboliku ovakavog razvoja grada možemo naći u slikovitom opisu arhitekte Bogdana Bogdanovića: Ako od krajnje leve tačke niza, od sinteme, dođemo do krajnje desne tačke, prošli smo put od fizičkog do metafizičkog, od svetovnog do sakralnog, od svakodnevne sadržine do ontološkog sadržaja. 3 U takvom jednom nizu tačaka, generalnom urbanističkom planu grada, postoje dva centra i negde između, ili preciznije, bliže starom centru, nalazi se predmet naše pažnje, zgrada Doma kulture. Kad je dete bilo dete, pitalo je kada počinje vremei gde se završava prostor? P. Handke i V. Venders, Nebo nad Berlinom Prve inicijative za izgradnju Doma kulture pominju se još 1966. godine kada su borski omladinci javno i organizovano tražili svoj prostor u gradu. Tada se u odgovoru opštinskih vlasti tom javnom zahtevu iznosi činjenica da su još 1962. godine borski radnici izdvojili po dve šihte za izgradnju doma društvenih organizacija. Septembra meseca 1966. godine, na raspisanom konkursu za idejno rešenje zgrade Doma kulture, prijavljeno je više od 50 radova. Oktobra meseca iste godine odabrano je najbolje rešenje. Zapravo, na tom konkursu nije dodeljena prva nagrada, već je drugu nagradu dobio rad iz Ljubljane pod šifrom Domus, autora Franca Rihtara, Sonje Špindler, Mitje Simonita i Bogdana Špindlera. Na dvadesetoj redovnoj sednici SO Bor (decembra 1966) bilo je reči o osnivanju fonda za izgradnju Doma kulture. Potpisivanjem Osnovnog ugovora o izgradnji objekta (8. 12. 1967. godine) između RTB Bor, kao investitora, i odeljenja za projektovanje Slovenijaprojekt iz Ljubljane, otpočelo je planiranje izgradnje Doma kulture.4 Radovi su počeli 8. 1. 1970. godine, a građevinska dozvola je izdata nešto kasnije, 17. 3. 1970. godine.5 Po zvaničnoj dokumentaciji, radovi na izgradnji Doma kulture završeni su 15. 5. 1972. godine, a upotrebna dozvola izdata je 16. 6. 1972. godine.6 Međutim, postoje izvesne nelogičnosti u zvaničnoj dokumentaciji, a koje se, između ostalog, odnose na preciznije datiranje pojedinih događaja, imena projektanata i investitora izgradnje Doma kulture. U pojedinim izvorima možemo primetiti da je npr. Centralna biblioteka već od 1. 1. 1970. godine radila u sastavu Doma kulture, 7 što se ne slaže sa zvaničnim podacima i svedočanstvima osoblja, ili da su, po rečima osoblja Odeljenja za urbanizam SO Bor, u izgradnji učestvovali Energoprojekt i Rad iz Beograda kao projektant, odnosno izvođač radova i RTB Bor, kao investitor, što se ne slaže sa zvaničnom dokumentacijom u kojoj je projektant Slovenijaprojekt iz Ljubljane. Kao investitori se u jednoj, za sada nezvaničnoj verziji, pored RTB Bor pominju SO Bor i građani. Prva faza izgradnje Doma kulture završena je krajem 1971. godine, a izgleda kao da se sa otvaranjem žurilo verovatno po partijskoj odluci. Dom kulture je otvoren 12. decembra 1971. godine. Verovatno da je tada i promenjena osnovna ideja projekta i Dom kulture je namah postao spomen-dom borcima palim u revoluciji. Iako nije bio završen, uz to i bez upotrebne dozvole, po nečijoj odluci, samo zbog tog ishitrenog otvaranja, Centralna biblioteka je morala da useli deo svog fonda u novu zgradu. Spomen-dom otvorila je govorom Latinka Perović, tadašnji sekretar CK SKS i odmah posle svečanog otvaranja, fond Centralne biblioteke bio je vraćen u staru zgradu. Ni na proleće 1972. godine, kada je Centralna biblioteka konačno useljena u novi Dom kulture, zgrada nije bila u potpunosti završena. Naime, drugu fazu izgradnje sačinjavao je projekat pozorišne sale koja nikada posle toga nije bila izgrađena. U osnovnoj ideji projektanata ove zgrade bila je zamisao da zgrada sama u celini bude stilizovana predstava bagera sa kašikom za utovar, ali je, nažalost, u prvoj fazi izgradnje bila planirana samo kabina toga bagera, koja je i izgrađena, dok je planirana pozorišna sala, koju je trebalo izgraditi u nastavku severnog zida Doma kulture (inače polukružne osnove nalik pomenutom delu bagera za utovar), amputirana bez za sada poznatih razloga. Po Projektu dom v 1, Program Doma kulture, rekapitulacija površina izgleda ovako: 1. Centralna biblioteka 1163 m² 2. Radnički univerzitet 1662 m² 3. Društveno političke organizacije 809 m² 4. Dom omladine 1053 m² 5. Društveni klub 1076 m² 6. Pozorišni bioskopski deo 6054 m² 7. Letnja pozornica 904 m² 8. Restavracija, pasaža, frizer, javni wc 844 m² Ukupna površina 13.565 m²8 Po hronološkom redu, sledeći zvanični dokument koji nam je dostupan je Samoupravni sporazum o načinu korišćenja, održavanja i finansiranja zgrade Doma kulture u Boru, iz januara 1980. godine. Kao korisnici prostorija u zgradi Doma kulture spominju se: Samoupravna interesna zajednica kulture (RO Centar za kulturu, RO Narodna biblioteka i RO Muzej rudarstva i metalurgije), Samoupravna interesna zajednica fizičke kulture (Šah klub, Dom pionira, Društvo inžinjera i tehničara), Zajedničke službe društveno političkih organizacija. SIZ kulture u ovom ugovoru ima ukupno 2432 m². Poslednji dokument od 30. maja 1990. godine, pod rednim br. 110, knjiženim u Narodnoj biblioteci, jeste Ugovor o prenosu prava korišćenja, upravljanja i raspolaganja, kojim Opštinski komitet Saveza komunista Srbije Bor prenosi pravo korišćenja, upravljanja i raspolaganja na deo poslovnih prostorija u zgradi Doma, koje su, inače, bile namenjene biblioteci. Interesantno je napomenuti da je posle ovoga ugovora biblioteci preneto pravo na korišćenje prostorija koje su njene, ali, u svemu ovome, ništa ne bi bilo toliko paradoksalno kao činjenica da se baš ovim ugovorom o pravu korišćenja biblioteci oduzimaju prostorije garderobe, knjigoveznice i kupatila. Tako je biblioteci tada oduzeto 50 m² funkcionalnog prostora. Površina kojom Narodna biblioteka Bor od tada raspolaže je 1113 m². Od tog perioda, devedesetih godina dvadesetog veka, počinje nešto što bismo mogli nazvati tranzicijom ili možda pre svega: metafizičkom mutacijom javnog života u Boru. Privatizacija kolektivnog javnog dobra sa revolucionarno komunističkog i samoupravno socijalističkog, je-dnopartijskog državnog uređenja prelazi na pseudopolitički, odnosno, demokratski sistem u tranziciji, kome je od tog kolektivnog javnog, za privatizaciju ostalo skoro samo mnenje. To isto ali malo drukčije. Prostor nastaje tamo gde se rasprave o moći i znanju pretvaraju u stvarne odnose moći. M. Fuko Agitpropovska faza vođenja kulturne politike u Boru dobila je svoj konačni oblik u ideji da kultura treba da izvire iz jednog centra. U našem slučaju, neko se dosetio da taj centar bude smešten u zgradi koja simbolizuje bager, odnosno, samo njegovu kabinu, jer zgrada po osnovnom projektu nikada nije završena. Dakle, Dom kulture je smešten u kabini bagera, usmerenog ka severu i zaglavljenog na neparnoj strani ulice Moša Pijade u Boru. Razumljivi nastavak agitprop-faze, državni birokratsko prosvetiteljski model vođenja kulturne politike, po samoj inerciji svoga naziva, odnosno, preko ideološkog delovanja, teži ka kontrolisanju kulture koja je centralistički usmeravana i planirana 9. U takvom sistemu najvažnije je bilo direktno razvijanje organizacionog aparata iz partijske strukture.10 Takav ideološki pritisak je usmeravao kulturno stvaralaštvo formalno, sadržinski i stilski; snažan uticaj odrazio se na urbanističkom i arhitektonskom planiranju, odnosno, strateškom centriranju institucija koje će se baviti kulturnom delatnošću. Zauzeti ili proglasiti nešto centrom svakako jeste upotreba, ukoliko to samo po sebi nije predodređeno nekom od već poznatih univerzalnih simbola centara. U pitanju je, dakle, jasna društvena konstruisanost i ideološka upotreba određenog prostora. Takav postupak bismo, koristeći se adekvatnom terminologijom, mogli nazvati i stvaranjem baze u kulturnoj politici, prihvaćene u smislu društvenih odnosa kao proizvodnih odnosa, obezbeđujući time razmenu i potrošnju ideja i primenu načina efikasne društvene kontrole na psihološkom planu. Nadgradnju takve baze možemo videti jedino kao strah od anonimnog autoriteta i demonstraciju moći, ili možda na latentnom planu preko ideološke i političke upotrebe prostora što potvrđuje i jedna Fukoova konstatacija po kojoj, arhitektura i njene prateće teorije nikada ne stvaraju izolovana polja koja treba analizirati do najsitnijih detalja, oni su od interesa samo ako se posmatraju da bi se videlo koliko i kako su uhvaćeni u zamku sa ekonomijom, politikom ili institucijama. Svako individualno može shvatiti neizmernu korist i dobru nameru u postojanju biblioteke i muzeja u ovom objektu i gradu, ali upravo je direktna politička upotreba i manipulacija ovim prostorom odgovorna za nepostojanje društvene svesti o kulturnom dobru koje posedujemo. Javni život u Boru sveden je na probleme egzistencije ljudi i doskorašnje osnovne privredne delatnosti grada, ali ne i na probleme egzistencije javnih kulturnih dobara grada, koja svakako prevazilaze nas same. Dom kulture, među svojim zidinama, bez te kolektivne svesti o kulturnom dobru i spremnosti za konkretnu akciju, jeste jedna sintetička sintagma koja potpuno odgovara političkim ideološkim konceptima, nikako suštinskom značenju kulture duha ili kulture intelekta. On nužno biva upleten u trendovske političke i ideološke sisteme koji diktiraju kulturnu politiku zloupotrebljavajući simboličko značenje svoga imena. Koliko su muzej i biblioteka upleteni u tu mrežu političke upotrebe time što dele zajednički prostor? Da li bi to mogli smatrati prihvatljivim čak i u savremenim demokratskim i liberalnim konceptima? 11 Društvena sloboda ni u jednom svom stepenu ne pruža mogućnosti lične suštinske slobode čoveka, 12 a priča o javnom moralu postaje odvratna metafora o cenzoru. Sloboda i suština stvaranja ima svoj centar u čoveku. Slobodni smo, dakle, za društvenu slobodu; ali da li osećamo želju da budemo oslobođeni od nje? Stepen konstruisanosti društvene interakcije prilikom političke upotrebe prostora najjasnije možemo sagledati preko sekularnih političkih rituala, proletkulta i izraženog socijalnog sentimentalizma u kulturnom delovanju. Konstruisanost i krparenje (brikolage, Levi Stros) pored ostalog, najočiglednije su izraženi u političkim ritualima socijalističkih praznika, ali i u doskorašnjim, i sada aktuelnim, političkim, radničkim i građanskim protestima. U za sada nezvaničnoj kulturnoj istoriji Bora, presudnu ulogu imali su, pre svega, radnički pokreti i to je toliko očigledno, da je skoro nemoguća zamena teze. Zbog skoro nemoguće zamene biće da je potrebno retrospektivno pomenuti ono što se dešavalo na platou Doma kulture proteklih godina. Istorijski i ideološki koreni, složili bismo se, verovatno, potiču iz revolucionarno komunističke ideologije koja zloupotrebljava radničko samoupravne težnje ka kvalitetnijem životu, pa Dom kulture, po nekakvom simpatičkom principu eventualno psihološkog uticaja na radništvo, ukrcavaju u bager. Ali, tu se ne završava ta kompleksna semantička slojevitost, već odmah po otvaranju, ovoj zgradi dodeljuju nekrofilni status spomen-doma, tako da, svidelo se to nama ili ne, njime večno upravljaju duhovi. Da ove konstatacije ne bi skliznule u psihotično paranoidnu vizuru, ipak je plato Doma kulture, od osamdesetih do prve polovine devedesetih godina, služio svrsi i to treba istaći, u kulturno zabavnom smislu. Naime, na tom platou do tada su se mogli videti i kulturno umetnički programi, koncerti poznatih jugoslovenskih grupa (koje ne moramo pomenuti), koncerti starijih borskih rok bendova (koje svakako moramo pomenuti): Fist, Tunel, Tenk, Kobra, Gernika, i mlađih: Miloduh, Pinkheads, Taze kamikaze, Na-ma-Tha, Abid Ćemanac, Had, Antiriad, Lizard, Svako za sebe, Dugo konačište, Ribentropsi, itd. U prizemlju Doma, pokraj letnje pozornice, osamdesetih godina, čuveni čika Miki Šepa držao je stoni fudbal i tada hit video igre, radila je i omladinska diskoteka 1. Sve u svemu, tada je bilo zabave oko doma i u njemu. Međutim, ovaj plato, pošto je nadomeštao nedostatak trga u gradu, mnogo češće je služio za proslave socijalističkih praznika, mitinge i nešto kasnije (u drugoj polovini devedesetih godina) za građanske proteste.13 Uvođenjem višepartijskog sistema, kreće i nešto intenzivniji politički život u Boru, ali se time ne menja status Doma kulture. CK SKS, koji je spustio svoju šapu na veći deo zgrade, promenio je kožu i postao politička partija SPS. Deo zgrade Doma kulture tada je već bio njeno vlasništvo, računajući i onih 50 m² otetih od biblioteke (1990) i predatih na korišćenje ŠRIF u. Strateško zaposedanje platoa od strane političkih partija poteklo je od Saveza komunista Srbije, nastavili su ga ksenofobični socijalisti svojim mitinzima devedesetih godina, dok je za mitinge tada opozicionih partija bio određen prostor platoa ispred Železničke stanice. Dom kulture i njegov plato, koji se, inače, smatrao centrom, odnosno, koji se nalazio na najpogodnijoj lokaciji u glavnoj ulici koja se u određeno doba dana zatvarala i postajala pešačka zona korzo, u pravom smislu reči je nadomeštao trg koji je nedostajao gradu. Međutim, plato Železničke stanice na kojem su se najčešće održavali mitinzi opoziconih partija, nalazi se nešto dalje od glavne ulice i centra grada, tako da su tada opozicionari bili s namerom marginalizovani. Kada je prošlo nekoliko izbora u novoj višepartijskoj državi, i kada su uvideli svoju realnu bespomoćnu poziciju u opštem totalitarnom državnom i simboličkom prostornom sistemu, pribegli su nešto drugačijoj strategiji političke borbe: građanskim i političkim protestima. Tako se od sredine devedesetih godina po prvi put opozicioni protesti organizuju na platou ispred Doma kulture. Tadašnji protesti organizovani su tako da je simboličkim akcijama pokušano osvajanje ovoga prostora, ali usled pritiska vlasti, najčešće neuspešno. Tek 1999. godine opozicione partije (DOS), uz očiglednu pomoć nevladinih organizacija, uspevaju da zaposednu plato ispred Doma kulture, koji postaje centar okupljanja, polazna i krajnja tačka šetnji. Usled spleta očekivanih okolnosti, u više navrata je, prilikom tih protesta, zgrada Doma kulture, koja većim delom pripada SPS-u, iskorišćena u političkom marketingu opzicionih partija. Naime, svaka pogodna prilika koristila se za iznošenje optužbi protiv većinskog vlasnika zgrade i obećavalo se da će, kada dođe njihovo vreme, isterati đavole iz Doma kulture i vratiti ga građanima. Kada je došlo do promene vlasti i kada su uvideli da je, po svemu sudeći, vlasnik tih prostorija SPS i da je privatizacija doma odavno završena, građanima je ostajalo sve manje nade. Jednom prilikom je Otpor izveo egzorcistički ritual i umesto da istera nepomenika, sklopio je ugovor s njime i uselio se u jednu kancelariju. Naslikana je pesnica na fasadi zgrade, zavijorila se zastava, i to je bilo to. Sve u svemu: poražavajuće. Krenuli su učestali štrajkovi radnika, protesti opozicionih političkih partija, proslave novih godina i redovne zloupotrebe Doma kulture u političkom marketingu, tako da sve ovo postaje sve mučnije za posmatranje. Kako odreagovati zbog ovakvog mučnog osećanja? Razumom? Naravno: neznanje se ne uči, ali razumevanje bi podrazumevalo postojanje svesti o posedovanju kulturno-istorijskih spomenika, svest o izraženoj istoričnosti, uz istovremeno osećanje građanskog dostojanstva. Da li postoji takva svest, ukoliko niko ne oseća odgovornost zbog postojećeg stanja? Skrivanje iza tranzicije u lokalnoj eshatologiji i tanatologiji paleoindustrijskoga grada liči na vic u kojem se lovac na zečeve skriva u žbunju i zviždi ko kupus da bi namamio lovinu. A duh grada se u svemu tome oseća kao u montiranom skeču Montija Pajtona u kojem Hitler pred svojom nacijom kaže: Moj pas nema nos, a masa u jednom glasu pita: Pa kako onda miriše?. Odvratno, odgovara Hitler. Alternativna urbanizacija svesti može lako postati čitljiva tekstura bekstva od sopstvenog odraza koji, uzgred rečeno, vampirski nestaje sa te refleksne površine kolektivne svesti. Bez zračka solidarnosti i želje za organizovanijim delovanjem, duh grada postaje grad-duh u kojem visoki stepen društvene kontrole još uvek seje strah. Fraktalna kolektivna svest, fraktalna struktura grada, fraktalna arhitektura, fraktalna naracija, dovode nas do zaključka koji očitavamo u ciničnoj tendenciji postmodernog urbanizma: forma sledi fikciju, finoću, finanasije i iznad svega strah 14. Vek posle - Borski arhiv, odeljenje Istorijskog arhiva u Negotinu, i dalje je na samoj ivici površinskog kopa. Time je ugrožena vredna arhivska građa usled neadekvatnih uslova čuvanja i nedostatka osnovnih sredstava za rad. - Centar za kulturu Bor još uvek je podstanar u muzičkoj školi. - Narodnoj biblioteci Bor oduzete su prostorije u Domu kulture namenjene bibliotečkoj knjigoveznici. - Dvor Karađorđevića u Brestovačkoj banji postao je muzej flore i faune ovog kraja. - Konak Kneza Miloša se potapa kišnicom jer je krov propao. - Grad Bor nema zavičajni muzej. - Spomenici sa starog kriveljskog groblja (sredina devetnaestog veka), koji su se nalazili na mapi kulturnog blaga druge Jugoslavije, šezdesetih godina dvadesetog veka bili su zaboravljeni kraj puta za selo Krivelj kod površinskog kopa. - Osamdesetih godina dvadesetog veka pokrenuta je inicijativa za zaštitu i izmeštanje objekata narodnog graditeljstva u Krivelju. - Tradicionalna kultura Vlaha severoistočne Srbije i dalje je nedovoljno istražena i u zabrinjavajućoj je fazi krize identiteta. - Ambijentalna arhitektonska celina francuske arhitekture u starom jezgru grada i severnim delovima naselja ugrožena je usled učestale nebrige i jasne socijalne i etničke stratifikacije i diferencijacije u tim delovima naselja. Bor kao francusko kolonijalno naselje, jedno je od najvećih tog tipa u Evropi. - Fasada najstarije građevine prve kafane, prvog bioskopa, pozorišta i neformalnog kulturnog centra Veselog rudara, oronula je i već godinama zrela za restauraciju i adekvatnu zaštitu. - Ukraden je spomenik Miklošu Radnotiju. - Reference: 1. Bašlar, Gaston: Poetika prostora, Beograd 1969. 2. Bašlar, Gaston: Psihoanaliza vatre, Čačak 1996 3. Bogdanović, Bogdan: Urbs Logos, Niš, 1976. 4. Branislav Kojić: Savremeni urbani procesi i antropogeografska proučavanja, GEI VII, Beograd, 1958. 5. Brubejker, Rodžers i Kuper, Frederik: S onu stranu identiteta, Reč br. 69 / 15, Samizdat B92, str. 405 451. 6. Vujović, Sreten: Grad, spektakl i identitet, Sociologija XXXIX, br. 2, Beograd 1997; ili www.komunikacija.org.yu / komunikacija / casopisi / sociologija / XXXIX 2. 7. Vujović, Sreten: Nelagoda od grada, zbornik Srpska strana rata-Trauma i katarza u istorijskom pamćenju, Republika, Beograd 1996, str.132 158. 8. Gerc, Kliford: Tumačenje kultura (1), Biblioteka XX vek, Beograd 1998. 9. Dimić, Ljubodrag: Agitprop kultura, Rad, Beograd 1988. 10. Dragićević-Šešić M. i Stojković B: Kultura menadžment, animacija marketing, Beograd 2000. 11. Duda, Dean: Nadziranje značenja: što je kultura u kulturnim studijama, Reč 64 / 10, decembar 2001, Samizdat B92, str. 235 253. 12. Đorđević-Maksimović, Jelena: Eskapizam i gradsko okruženje, Beležnica br. 6, Bor 2002. 13. Eko, Umberto: Kultura, informacija, komunikacija, NOLIT, Beograd 1973. 14. Elin, Nan: Postmoderni urbanizam dopunjeno izdanje, Beograd 2002. 15. Erdei, Ildiko: Ruralno-urbani kontinuum u Pančevu u dijahronoj perspektivi, GEI XLII, Beograd 1993, str. 115 127. 16. Jovanović, Slobodan: Put knjige u borskom kraju, Bor 1989. 17. Kostić, Cvetko: Grad i vreme, Vuk Karadžić, Beograd 1982. 18. Kostić, Sofija: O primeni etnologije kod nas, Etnoantropološki problemi 1, Beograd 1987, str. 49 52. 19. Kovačević, Ivan: Semiologija mita i rituala I, II i III, Beograd 2001. 20. Kovačević, Ivan: Strategije etnološkog istraživanja, Etnološke sveske IV, Beograd 1982, str. 7 24. 21. Kovačević, Ivan: Za teorijsku etnologiju, Glasnik slovenskoga etološkoga društva Leto 16, Ljubljana 1976, str. 40 42. 22. Kovačević, Ivan: Istorija srpske etnologije I, II, Beograd 2001. 23. Levi-Stros, Klod: Strukturalna antropologija, Beograd 1980. 24. Mamford, Luis: Grad u istoriji, BOOK MARSO, Beograd 2001. 25. Pavlović, Živojin: O odvratnom, Beograd 1982. 26. Prica, Ines: Zahtevi savremenosti u antropološkom poimanju kulture, Etnološke sveske IX, Beograd / Novi Pazar 1988, str. 105 111. 27. Pušić, Ljubinko: Čitanje grada između duha i materije, Novi Sad 1995. 28. Radović, Ranko: Forma grada: osnova, teorija i praksa, Novi Sad / Beograd 2003. 29. Rakić, Radomir: Savremene promene predmet istraživanja ili njihovo istraživanje aspekt?, Simpozijum: Etnološko proučavanje savremenih promena u narodnoj kulturi, Etnografski institut SANU, Beograd 1974, str. 30 51. 30. Rihtman-Auguštin, Dunja: Alternativna urbanizacija i identitet novih naselja, Etnološki pregled 18, Beograd 1982, str. 61 63. 31. Rihtman-Auguštin, Dunja: Etnologija naše svakodnevice, Školska knjiga, Zagreb 1988. 32. Romelić, Živka: Rudnička arhiva kao izvor proučavanja kulture stanovanja rudara u Timočkom regionu, ES 9, Beograd 1988. 33. Stojmenović, Dragan: Urbis morientis imago, Beležnica br. 6 34. Stojmenović, Dragan: Obredi, rituali, praznici i ritualizovani javni skupovi u Boru, Beležnica br. 4, Bor 2001. 35. Ugo Fabijeti, Roberto Maligeti, Vinćenco Matera: Uvod u antropologiju: od lokalnog do globalnog, CLIO, Beograd 2002. 36. Fuko, Mišel: Arheologija znanja, Beograd / Novi Sad 1998. 37. Hal, Stjuart: Kome treba identitet?, Reč 64 / 10, decembar 2001, Samizdat B92, str. 215 233. 38. Hobsbaum, Erik i Rejndžer, Terens / ur /: Izmišljanje tradicije, Biblioteka XX vek, Beograd 2002. 39. Hol, Edvard: Nemi jezik, Beograd 1976. Dokumentacija i arhivska građa 1. Odobrenje za upotrebu objekta, br. 354 67 / 72 04, 16. 06. 1972. godine, arhiv SO Bor. U ovom rešenju Sekretarijat za inspekcijske poslove SO Bor, po zahtevu RTB Bor rudnici, topionica i rafinacija bakra Bor: odobrava investitoru RTB a Bor radnici topionice i rafinacije bakra Bor upotrebu objekta zajedničkih zgrada u Boru. 2. Osnovni ugovor o izgradnji objekta od 8. 12. 1967, zaključen je između RTB Bor, kao investitora i odeljenja za projektovanje Slovenijaprojekt Ljubljana, Osnovni ugovor, računovodstvo Narodne biblioteke Bor, 3. Projekat DOM V-1, Program Doma kulture, Narodna biblioteka Bor. 4. Ugovor o prenosu prava korišćenja, upravljanja i raspolaganja, 30. maj 1990. godine, red. br. 110, Narodna biblioteka Bor. 5. Kolektiv, 1966 1972. godine, Zavičajno odeljenje Narodne biblioteke Bor. Napomene: 1 Antropogeografija Jovana Cvijića ostavila je dobre smernice za dalja proučavanja naselja i načina stanovanja Sretenu Vukosavljeviću. Videti: Ivan Kovačević, Istorija srpske etnologije II. 2 Trenutno se ne mogu pozvati na originalni tekst Erika Koena, izvinjavam se čitaocima i ujedno naglašavam da je pomenuta tema orijentacija u proučavanju prostora u ovom slučaju izvedena iz predavanja mr Ildiko Erdei na grupi za Etnologiju / antropologiju Filozofskog fakulteta u Beogradu. 3 Bogdanović, Bogdan., str. 43. 4 Osnovni ugovor o izgradnji objekta od 8. 12. 1967. godine. Zaključen je između RTB Bor, kao investitora i odeljenja za projektovanje Slovenijaprojekt Ljubljana, Osnovni ugovor, računovodstvo Narodne biblioteke Bor 5 Građevinska dozvola br. 03 Up. 276 / 1 od 17. 3. 1970. godine, Sekretarijat za upravno pravne poslove SO Bor. 6 Odobrenje za upotrebu objekta, br. 354 67 / 72 04, 16. 06. 1972. godina, Sektreterijat za inspekcijske poslove SO Bor. U ovom rešenju, Sekreterijat za inspekcijske poslove SO Bor, po zahtevu RTB Bor rudnici, topionica i rafinacija bakra Bor: odobrava investitoru RTB Bor radnici topionice i rafinacije bakra Bor upotrebu objekta zajedničkih zgrada u Boru. 7 Jovanović, Slobodan, Put knjige, str. 94. 8 Program Doma kulture, po projektu DOM V 1 Ljubljana 18. 3. 1967. godina. Projekat se čuva u računovodstvu Narodne biblioteke Bor. 9 Dragićević Šešić, M i Stojković, B: Kultura menadžment, animacija, str. 24. 10 Dimić, Ljubodrag: Agitprop kultura 11 Skorašnji primer uzurpacije prostorija biblioteke u Vrbasu od strane političke partije sa demokratskom atribucijom u svome nazivu, opravdava ovo postavljeno pitanje. 12 Posle ove rečenice stoji tačka, beskrajna i bitna. 13 Stojmenović, Dragan: Obredi, rituali, 14 Elin, Nan: Postmoderni urbanizam, str. I II.
