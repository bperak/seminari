Intervju Dragana Đilasa za " Blic " Da smo danas u EU niko ne bi ni postavljao pitanje da li je Kosovo deo Srbije
Sutra DS i G17 plus potpisuju sporazum o zajedničkom izlasku na lokalne izbore u Beogradu. Nosilac liste " Za evropski Beograd " biće Dragan Đilas, šef Gradskog odbora DS, za koga se već dugo govori da će biti demokratski kandidat za gradonačelnika.
Đilas u intervjuu za " Blic " kaže da u vladi, koju nakon republičkih izbora bude formirala DS, neće biti mesta za one stranke koje " Srbiju svađaju sa Evropom, one koji su jasno protiv evropske priče, za koju je većina u Srbiji ". U utorak uveče DS je postigla sporazum o koaliciji sa LSV Nenada Čanka i SPO Vuka Draškovića. Da li je time zaokružena predizborna koalicija, u kojoj su još G17 plus i SDP Rasima Ljajića?
- Okupio se veliki demokratski blok sa zajedničkom osnovnom idejom o evropskoj priči Srbije i boljem životu odmah i mislim da je ovo koalicija za pobedu. Da parafraziram, ideja je " Evropa odmah, Kosovo zauvek ". Time je lista zaključena i drago mi je da su sve ove stranke lične interese podredile jednoj želji da lista " Za evropsku Srbiju Boris Tadić " dobije što više glasova.
Koliko glasova?
- Siguran sam da će biti najjača na ovim izborima. Time će Srbija jasno pokazati ono što mi svakodnevno dobijamo kroz istraživanja, da je više od 70 odsto za članstvo u EU zato što zna da bolji život svih nas zavisi od toga da li će se Srbija integrisati u Evropu ili će se izolovati. Naravno, ti ljudi su i ljuti na EU zbog odluke većine zemalja članica o Kosovu (čak 58 odsto ima taj stav), ali su svesni da sve ostalo vodi u samoizolaciju i bedu za sve.
Zalagali ste se da sve stranke, uključujući i LDP, idu zajedno na jednoj listi. Kako vidite saradnju sa LDP posle izbora?
- Predsednik Tadić je vrlo jasno rekao da je prihvatljiva i apsolutno moguća saradnja sa svim strankama koje prihvate pet principa na kojima je i ova vlada bila zasnovana. Uveren sam da će naša lista pobediti na izborima i da će napraviti vladu zajedno sa drugim strankama koje žele proevropsku Srbiju, u kojoj će se živeti normalno.
Da li od EU sad može da se dobije garancija za granice?
- EU nije ni opština ni sud, pa da ima šaltere da izdaje bilo kakve potvrde, kako to traže naše kolege iz DSS. EU ne može da prizna ili ne prizna Kosovo. To mogu UN, gde ćemo mi to sprečiti diplomatskim sredstvima. Za sada smo uspešni u tome. EU nam je nudila sporazum o stabilizaciji i pridruživanju pre nekoliko meseci, gde je pisalo da je Kosovo i Metohija deo teritorije Srbije pod protektoratom UN, u skladu sa Rezolucijom 1244. Taj sporazum na kraju nismo dobili, ne samo zbog stava Holandije već i zbog stava premijera da mi taj sporazum nećemo da potpišemo. Sada pričati o tome i tražiti od EU potvrdu da je Kosovo deo Srbije znači prekinuti razgovore sa EU. Naš je interes da Srbija bude u EU pre takozvane države Kosovo, jer da je Srbija danas u EU, osim boljih plata, imali bismo situaciju da niko ne bi ni postavljao pitanje da li je Kosovo deo Srbije.
U DSS tvrde da sporazum nije na stolu?
- Naravno, on je parafiran i, zavisno od naše saradnje sa Hagom, biće nam podnet na potpisivanje. Već na predsedničkim izborima građani su glasali za evropsku Srbiju koliko god se bivši koalicioni partneri trudili da to minimiziraju. Građani će i na izborima 11. maja vrlo jasno reći da bi trebalo potpisati taj sporazum. On nam daje slobodno tržište, da budemo najbolja zemlja za ulaganje, poboljšaće standard građana. To je toliko jasno povezano, ali su nas ljudi koji se bave nebeskom politikom doveli do toga da ne dobijemo sporazum na potpisivanje.
Koliko će Vlada sastavljena od stranaka oko DS biti stabilnija od prethodne?
- Pet principa na kojima je napravljena ova vlada prihvatile su sve stranke koje su ušle u koaliciju, kao i program Borisa Tadića za koji je dobio podršku 2.350.000 građana. Srbija će posle ovih izbora biti stabilnija, jer će vladu činiti stranke koje su spremne da rade na tome da Srbija bude regionalni lider, da ljudi u Srbiji imaju veće plate i žive bolje, da prosečna plata bude 1.000 evra i da se sa tih pozicija bore za Kosovo. Uostalom, za šta se mi borimo? Ja mislim za malu Milicu koja u Gračanici pod svećom uči i plaši se da ode do škole. Bez Evrope nema boljeg života na Kosovu. Na tom pitanju smo se razišli u Vladi Srbije. Samo ekonomski jaka Srbija može da dovede do promene stava zemalja koje danas kažu da Kosovo treba da bude nezavisno.
Koštunica žrtvovao Srbiju
Da li je zbog izbora izgubljena ova godina za investicije u Srbiji?
- Nije potpuno, ali je osakaćena. Samo zato što je premijer bio preglasan na jednoj sednici vlade, on je odlučio da vrati mandat i da razvojnu godinu Srbije žrtvuje zbog jedne priče. Zato nismo mogli da ratifikujemo kredite u Skupštini Srbije. Oni koji su bili za pad vlade odgovorni su za to što će u Srbiji biti usporen deo razvoja, što neće biti rekonstruisani klinički centri po Srbiji, što kasni obilaznica oko Beograda, rekonstrukcija Gazele, zaboravili su da ratifikuju sporazum sa Rusijom o gasovodu, koji će sad morati da čeka verovatno još šest meseci. Ipak, bolje je da šest meseci potrošimo, pa počnemo da se krećemo pravom brzinom, nego kao stari voz da stajemo na tom putu na svakih nekoliko kilometara, jer neko stalno povlači ručnu kočnicu.
Aktivnost vaših prijatelja
