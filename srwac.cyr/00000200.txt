Sudom isteruju cenu odnošenja smeća
Ažurirano pre 1 minut 51 sekunda
Novi Sad
Vlasnici malih i srednjih preduzeća tužiće Čistoću zbog skupe usluge za odvoz smeća, što se može tumačiti i kao kontra mera, jer je oko 240 vlasnika malih i srednjih preduzeća dobilo od Čistoće opomene pred tužbu zbog višemesečnog neplaćanja računa,
koji u proseku preduzetnike košta mesečno oko 2.100 dinara, kaže Slavica Petkovski Brkić, član Upravnog odbora Asocijacije malih i srednjih preduzeća Srbije, i vlasnica trgovinsko-ugostiteljske radnje.
Ne plaćamo račune jer nas je skupštinska odluka o poskupljenju usluga Čistoće dobro udarila po džepu. Koji to frizer, mala trgovinska radnja, pekara ili kafić, ima dnevno odnosno mesečno smeća da treba da plaća ovako skupu uslugu Čistoće pita se Brkićeva. Ona ističe da su se mali preduzetnici dva puta obraćali Skupštini grada da se cene koriguju, ali da od toga nisu imali vajde.
Zakonom o komunalnim delatnostima zabranjena je kategorizacija korisnika usluga odvoza smeća pri plaćanju, odnosno nije dopušteno da se korisnici razdvajaju na fizička i pravna lica, a to je upravo učinjeno skupštinskom odlukom ukazuje naša sagovornica.
Prema njenim rečima u zemljama EU kubik smeće košta između 11 i 16 evra, ta da ni jedan privrednik nema čak ni deseti deo kubika smeća mesečno. Ona pita i u kojoj zemlji preduzeće može da blokira račun drugoj firmi, a da pri tome nemaju ugovor o poslovnoj saradnji i da, kao što to čini Čistoća, blokira račun bez najave.
Prema rečima portparolke Čistoće Sofije Mitrović, preduzeće tuži preduzetnike jer nisu plaćali račune duže od 12 meseci, pa se ne može govoriti da je preduzetnike na neplaćanje podstakla skuplja usluga. Pripremljeno je, kaže, oko šest stotina tužbi, polovina je već poslata, a druga polovina biće na pošti naredne sedmice.
Imamo dužnika koji duguju od 10.000 do 30.000 dinara. Nudimo im reprogram, pa ukoliko žele neka nam se obrate rekla je portparolka Čistoće i skrenula pažnju na to da najniži mesečni račun košta 425 dinara, a najskuplji iznosi 2.427. dinara.
Zorka Delić
Frizeri najnezadovoljniji
Čistoća je od novembra prošle godine dva puta povećala cene usluga. U novembru 2012. povišica je bila 30 odsto, a u aprilu ove godine osam odsto, iako je firma tražila da usluge poskupe za 20 odsto. Preduzeće je radilo i pregrupisavnje preduzetnika u pet grupa radi pravičnije naplate. Mitrovićeva kaže da je preduzeće za dijalog sa vlasnicima malih i srednjih preduzeća, ali da su za to, sudeći po žalbama, najviše zainteresovani frizeri. Preduzetnici odvoz smeća plaćaju po kvadratnom metru poslovnog prostora, a drugi deo preduzenika po vrsti delatnosti.
