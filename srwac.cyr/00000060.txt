Vaš nalog 
Prostoru koji pokriva Gradska opština Pantelej pripada najvećim delom bogato kulturno nasleđe i istorijsko umetnička riznica Grada Niša. To je najstariji i najslavniji deo grada koji je svoje ime dobio po sv. Pantalejmonu kome je posvećena jedna od najznamenitijih crkava grada Niša. 
Ta raskošna riznica rezultat je povoljnog geografskog položaja i istorijske činjenice da je ovde rođen najveći rimski imperator Konstantin Veliki, za hrićane sv. Car Konstantin, kome Evropa duguje ono što jeste hrišćanska. Ova kulturna riznica prevazilazi okvire lokalnog i zauzima značajno mesto u kulturnom mozaiku Evrope. 
Sve je počelo u osvit prvog milenijuma kada su rimske legije postavile logor iz koga će se ubrzo razviti antički Naisus. Grad se prostirao sve do padina Vinika, koje su srećom izbegle savremenu izgradnju, ostavljajući nam mogućnost za velika otkrića uz mala ulaganja. 
U IV veku, zahvaljujući imperatoru Konstantinu koji je svoj rodni grad veličanstveno ukrasio, Niš doživljava najveći procvat. Niš je tada episkopsko sedište i grad mučenika-martiriopolis, poznat sa svojim mučenicima stradalim za hristovu veru širom onovremenog hrišćanskog sveta. Možda su počivali, sudeći po nalazima, baš u martirijumu u Jagodin Mali, uz koji će se u V veku dograditi trobrodna bazilika. 
Na prostoru kasarne otkrivena je raskošna gradska vila rustika čije su podove prekrivali mozaici i mermerne ploče. Imao je tada Naisus kupatila, amfiteatar, hramove, široke ulice, vodovod koji je načinila VII Klaudijeva legija, od izvora iznad sela Kamenice do padina Vinika, gde se i danas može videti.Sa druge strane Vinika prema selu Kamenica, u okviru vile rustike otkriveni su bogati nalazi i prelepo zlatno prstenje. 
Ipak, najznačajnije otkriće je ostava rimskog srebrnog novca, ikad pronađena u svetu. Te, 1936. godine otkriveno je na desetine ćupova sa nekoliko stotina kilograma srebrnog rimskog novca, što najrečitije govori o veličini i značaju Naisa. 
U naselju Jagodin mala prostire se jedna od najvećih kasnoantičkih i ranohrišćanskih nekropola. Tu su evidentirane četiri ranohrišćanske crkve i na desetine impoznatnih grobnica. Najpoznatija je ona sa predstavama četiri sveca, Hristovog monograma i rajske ograde. 
Kasnije, u srednjevizantijskom periodu, Vizantinci će u XI veku izgraditi prelepu crkvu iznad sela Matejevac znanu kao Latinska crkva, koja zauzima značajno mesto u istoriji vizantijske arhitekture. Nekako u to vreme sagrađena je manastirska crkva Sv. Jovana, obnavljana u XVI i XIX veku. Tada Niš postaje kulturno, vojno i političko uporište vizantijske civilizacije, odakle ona zrači u unutrešnjost Evrope. 
Stefan Nemanja osvaja Niš i sa namerom da ga pretvori u prestoni grad u njemu dočekuje Fridriha Barbarosu, a u crkvi Sv Pantelejmona potpisuju sporazum. Crkvu Sv. Pantelejmona, po kojoj je naša opština dobila ime, izvori upoređuju sa Sv. Petrom u Rimu. Ponovo je obnovljena odmah po proterivanju Turaka, a prelepi portret Stefana Nemanje svedoči o još uvek živom sećanju na njenu slavnu prošlost. 
Posle osvajanja Niša od strane Turaka, duhovna i intelektualna elita se povlači iz grada u okolne manastire i sela, ne slučajno, najviše u ona koja pripadaju današnjoj gradskoj opštini Pantelej. Iznad Kamenice, uz rimski akvadukt podignut je u XV veku manastir Sv. Đorđa u kome su knjige pisane i oslikavane. I u obližnjem manastiru Sv. Jovana uz plamen sveće kako kaže zapis iz XVI veka, pišu se knjige. Tu treba tražiti temelje niškog univerziteta. 
Period ropstva obeležiće mnoge bune, gde se posebno ističu meštani Matejevca i Kamenice. Mitska pogibija vojvode Stevana Sinđelića na brdu Čegar kod Kamenice i Ćele Kula kao spomenik neumrlim junacima, proslaviće i Niš i Nišlije. 
I pre proterivanja Turaka, u selima Pantelejske opštine gradi se veliki broj crkava. Posle proterivanja Turaka prvi spomenik u oslobođenom gradu podignut na Čegru (21. jun 1878) u slavu Stevana Sinđelića i njegovih junaka, predstavlja vremensku odrednicu kojom se odvaja orjentalni Niš od onog koji se okreće svom evropskom zaleđu. Iznad ovog skromnog obeležja italijanski arhitekta Julijan Đupon sagradio je spomen kulu 1927. godine. 
Prva sagrađena gradska crkva u oslobođenom Nišu je crkva Sv. Pantelejmona. Skromna i na brzinu sagrađena (za 6 meseci), značajan je civilizacijski i kulturni događaj kojim je obeležen kraj osmanlijske okupacije i početak izgradnje novog, na srpskim tradicijama i evropskim civilizacijskim tekovinama zasnovanog Niša. 
Na nama je da deo ovog nekadašnjeg sjaja istražimo, publikujemo, konzerviramo i odgovarajućom prezentacijom učinimo dostim svakom dobronamernom. Ulaganje u ovakvo kulturno nasleđe, u velikoj meri znači i ulaganje u civilizacijske korene savremene Evrope koji su na ovim prostorima učvršćeni, što je, dalekosežno gledano isplativo u svakom pogledu. Planirana izgradnja spomeničkog kompleksa sv. caru Konstantinu, kome pripada i bazilika sa martirijumom koja strpljivo čeka svoju obnovu, kao i scenska rekonstrukcija Čegarskog boja, to će i potvrditi. 
