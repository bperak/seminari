Skup
Na tribini Ko su javni intelektualci '?, koju su organizovali Srpsko sociološko društvo i Centar za demokratiju Fakulteta političkih nauka, 17. oktobra 2012, vođena je živa diskusija. Ideja ove tribine jeste da se raspravom neistomišljenika započne ozbiljna serija debata na ovu temu i da se obnovi saradnja udruženja sociologa i politikologa, istakao je Slobodan Antonić.
Intelektualne elite su kod nas marginalizovani socijalni akteri i nedovoljno je razvijena komunikacija sa političkim elitama, kao i unutar samih elita, rekao je Miroslav Ružica. Javni intelektualci trebalo bi da zauzmu kritičku poziciju u društvu, a njihovo uporište danas je poljuljano pre svega zbog zatvorenosti zajednice u kojoj deluju. Tamnu stranu meseca predstavlja niz društvenih problema koje se ne obrađuju, jer ekspertima to ne odgovara, pošto su istraživačke zajednice okrenute državi i fondovima i nedovoljno su povezane između sebe, zaključio je Ružica.
Kriza javnog uma je znak krize sociologije ako je javni intelektualac u problemu, u problemu je i civilno društvo u celini, istakao je Srećko Mihajlović. Pored slabe analitičnosti, pojednostavljenja iskaza i sve veće podeljenosti, kao veći problem dobrog analitičara javlja se njihova podložnost partijskim uticajima. Partijski aparat zamenjuje nepristrasnost, a stav draga mi je istina, ali su mi prijatelji draži postaje vodeći, rekao je Mihajlović.
Politika je pozorište, a publika će tražiti ono što joj dajete kao repertoar, naglasila je Borka Pavićević. Problem javnog prostora je gubljenje kritičkog mišljenja, a ono je neophodno da bi se ideje sprovele u dela, a ne da ostanu samo na rečima. Ona smatra da je pojam državnosti kod nas izgubio svaki smisao, jer ona nije u mogućnosti da samu sebe drži i održi kao entitet. Danas primećujemo gubitak svojstva i celine reči politika. Na nju se gleda kao na špekulantski, a ne plemenit pojam, rekla je ona.
Osnovna odlika intelektualaca je njihovo univerzalističko delovanje na osnovu kojeg se oni suprotstavljaju politici i čine poseban i veoma značajan sloj u celokupnoj istoriji društva, istakla je Vesna Pešić. U Srbiji 90 - tih godina dolazi do podele među intelektualnim svetom na one koji su ostali verni univerzalističkim načelima i na partikularnu struju podložnu nacionalističkim interesima, dok je danas ta podela manje vidljiva ali i dalje prisutna. Jedno od glavnih funkcija intelektualaca u javnoj sferi je traženje smisla u aktuelnim društvenim događajima, pogotovu u besmislu koje nas okružuje i kako iz njega izaći, zaključila je Pešićeva.
Očigledno je da u poslednje vreme poslovna elita smenjuje političku. To je najveća promena, ali i najveća opasnost, istakao je Milan Nikolić. Složenost društva, ali i teška ekonomska kriza dovode do nedostatka stranog kapitala i jedini pristupačan izvor sredstava za preduzetnike postaju devizne rezerve. Saglasan sam sa Krugmanovom idejom da u postojećim okolnostima država mora investirati, ali pitanje je načina na koji će se ona upustiti u intervencije, rekao je Nikolić.
Snažan uticaj intelektualaca ipak pripada socijalizmu, a razlozi zbog čega je njihov uticaj danas znatno opao leži u sve manjem istorijskom promišljanju, urušavanju opšteg sistema vrednosti i internetu, rekao je Ognjen Pribićević. Fenomen globalizacije još jedan je faktor skretanja uloge intelektualaca sa dosadašnjeg koloseka. Trend uprosečavanja ne može da se spreči. Teško je da će intelektualci sami po sebi promeniti tu tendenciju, zaključio je Pribićević.
Problem koji se postavlja pri samom definisanju termina javni intelektualac jeste poistovećivanje sa zvanjem političkog analitičara. Između ovih kvalifikacija ne stoji znak jednakosti, jer je uslov za bavljenje analitikom najpre ekspertizam u datom polju, podsetio je Slaviša Orlović. Biti intelektualac je privilegija, ali ta titula donosi brojne obaveze od odgovornosti za izgovorenu reč, do spremnosti da se suprotstavi dominantnoj struji i skrene sa glavnog koloseka. Intelektualci nisu ni spin doktori ni trend seteri. Oni imaju ugled, ali ne i moć. Javni intelektualci, to je manjina koja bude u pravu pre vremena, rekao je Orlović.
Pitanje korupcije jedno je od medijski najdominantnijih. Odnos prema korupciji glavni je kriterijum u ocenjivanju razvijenosti zemalja, naglasio je Vladimir Vuletić. Kritičnost prema poretku, ali istovremeno i prema opozicionom delovanju, način je prevazilaženja krize, a intelektualci u toj borbi predstavljaju vodeći sloj. Pitanje krize intelektualaca nedvosmisleno je posledica urušavanja čitave srednje klase. Oni se suočavaju sa problemima na samoj egzistencijalnoj ravni i tako gube osnovno finansijsko uporište, istakao je Vuletić.
Intelektualac je čovek koji se bavi opštim stvarima. Nasuprot intelektualca stoji stručnjak, znalac jednog predmeta, istakao je Zoran Avramović. Govoreći o uticajnosti intelektualaca on razlikuje intelektualce koji su stalno u medijima i one koji nikad nisu. To je bitno za razumevanje, ali teško za izmeriti i zato ovo pitanje ostaje bez odgovora. Srpski intelektualac je manje autonoman, a više vezan za politiku. Srbija i srpsko društvo će još dugo čekati na lebdeću inteligenciju, zaključio je Avramović.
Javni intelektualac, na neki način, ulazi u sferu koja nije potpuno njegovo uže zanimanje, ali ono što on govori mora biti istinito. Javni intelektualac nema drugog izbora nego da se bori za istinu, rekao je Branko Pavlović. On ističe moral kao osnovnu vrlinu koju bi javni intelektualac trebalo da poseduje. Etički sistem je danas ugrožen što utiče na stanje u društvu. Politički intelektualci bi trebalo da se bave opštim dobrom, a ne da se vode pojedinačnim ciljevima, naglasio je on.
Javni intelektualac je pleonazam. On se angažuje za opšte dobro i ne sme biti lično zainteresovan, rekao je Jovo Bakić. Potom je zaključio da političari ne spadaju u tu grupu samim tim što svaki od njih ima lični interes u poslu koji obavlja. Intelektualci nisu kvarljiva roba. Nisu vezani za sredstva za proizvodnju i zbog toga ne služe nijednoj klasi, rasi niti bilo kojoj drugoj društvenoj grupi., naveo je Bakić.
Analitičar nije komentator, on je više od toga. On nije ekspert i mora biti više od naučnika radi analize, što je jako zahtevno., objasnio je Zoran Stojiljković. Osvrnuvši se na kriterijume koje zadovoljava politička analiza, on je posebno istakao skrupuloznu analizu koncepta. Politički analitičar mora imati prepoznatljiv i relativno koherentan obrazac da pita. Takođe, mora da izuči alternativu sa ozbiljnom argumentacijom, istakao je Stojiljković.
Naš problem je u tome što je antiintelektualizam najizraženiji u strankama. One bi trebalo da proizvode ideje i podstiču dijalog, ali se to ne dešava, rekao je Marinko Vuč in ić. U nedostatku debate u javnosti, mediji su predvidljivi i tačno se zna gde će se šta pročitati, a javnog razgovora nema, jer je svako zatvoren u svoj krug. Kritička misao ima vrednost samo ako je rečena u pravo vreme i na pravom mestu. Mi smo dobili demokratski poredak, ali je kritička misao izgubila na značaju. Bez kritičke misli ne možemo stvoriti demokratiju, zaključio je Vučetić.
Trenutno je u modi hajka na analitičare, ali ja se pridružujem njihovoj odbrani. Nije mi jasna granica između eksperta i javnog intelektualca, naveo je Milan Milošević. On je dao prednost ekspertskom znanju, pod kojim podrazumeva znanje predočeno javnosti iz dubinskih izvora. Mi imamo u javnosti progon znanja, činjenica. Ono dolazi iz politike, ali i društva koje zapada u krizu koju karakteriše gubitak motiva. Apelujem na rehabilitaciju eksperata, istakao je Milošević.
Ne poštujem naročito termin javni intelektualac, jer mislim da intelektualac ne postoji izvan javne sfere. Njihova osnovna uloga je traganje za univerzalnim istinama, zapazio je Duško Radosavljević. Većina intelektualaca je dobrovoljno dozvolila da bude izmanipulisana i njihov glas se izgubio, jer je u sukobu sa političarima. Dominacija nacionalnih intelektualaca traje, jer ih podupire politika. Nacionalna inteligencija se nametnula zajedno sa političkom elitom, a intelektualci su ućutali, istakao je Radosavljević.
Trenutna situacija je takva da se mi nalazimo u sred globalne krize. Nema zamene za kritičkog intelektualca. On je jedna od retkih stvari koja bi bila sposobna da nam predoči rešenje te krize naveo je Slobodan Reljić. Demokratije bez kritičke protivteže nema, a kritičko promišljanje je nužno kako bi se do rešenja došlo. Istina, poimanje i znanje ne smeju biti roba, već uz pomoć njih moramo doći do izlaza iz komplikovane i teške situacije u kojoj se društvo trenutno nalazi, istakao je Reljić.
Javni intelektualac je osoba koja je spremna da založi stručno znanje, da u medijima pojasni političke stavove i da napravi određeni program, naveo je Dejan Vuk Stanković. Posao javnog intelektualca nije nimalo jednostavan, jer je on od izuzetnog značaja i predstavlja jedan od najbitnijih resursa u političkoj borbi. On je jedan od učesnika u politici, koji bi trebalo da napravi klasifikaciju problema i da odbrani svaku ugroženu slobodu, rekao je Stanković.
Termin javni intelektualac u srpskom jeziku kao takav ne postoji, i kada bismo uzeli da definišemo termin, jednostavan prevod ne bi bio adekvatan, objašnjava Predrag Šarčević. U toku svog izlaganja prisetio se izjave Aleksandra Jerkova u kojoj govori da su intelektualci stručnjaci, više od čoveka a manje od mislioca. Javni intelektualac je sa jedne strane ekspert, sa druge strane mislilac, a opet običan čovek, istakao je Šarčević.
Nismo dovoljno zreli da se pojave kritički mislioci, jer u Srbiji još uvek ne postoje okvir koji vredi kritikovati, naglasio je Neven Cveti č anin. Kritički intelektualac se javlja kad su institucije stabilne što je slučaj u Zapadnoj Evropi, dok su u našoj zemlji institucije nestabilne i kako bi se ova situacija promenila neophodan je akcioni plan. Nalazimo se u institucionalno bezvazdušnom prostoru koji je moguće prevazići demokratskim dijalogom, zaključio je Cvetičanin.
Potrebno je da u ovom vremenu političke histerične logike postoje neki prestavnici koji nepristrasno sude, naglasio je Đorđe Vukadinović. Potrebno je vezati se za objektivnost i težiti nepristrasnosti i zato je neophodno postojanje intelektualnih analitičara. Jedini način da izađemo iz ove krize je da se držimo principa i vrednosti. Oni naravno moraju biti podržani minimalnim znanjima, da bi uspeli da se razumeju i prihvate, istakao je on.
Goran Nikolić osvrnuo se na kvalitet ljudi koji se pojavljuju u medijima i pokušao je da objasni njihovu ulogu. Stiče se utisak da su oni koji imaju moderno razmišljanje prisutniji u medijiima. Ipak, ne može se tačno odrediti koliko su kvalitetni oni koji se najviše eksponiraju u medijskom prostoru, zaključio je on.
