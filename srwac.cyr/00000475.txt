Dve bombe bačene na Brnjak, Bogdanović i Euleks osudili napad
BRNjAK, ZUBIN POTOK, PRIŠTINA -
Na kamp Kfora u blizini administrativnog prelaza Brnjak rano jutros bačene su dve ručne bombe. Kosovska policija će ceo slučaj tretirati kao napad na osoblje Ujedinjenih nacija i pokušaj ubistva, rekao je zamenik direktora regionalne policije Ergin Medić. Kfor je saopštio da je prilikom eksplozije jednom pripadniku Kfora blaže oštećen sluh. Detonacija je oštetila prostorije koje koristi Euleks. Ministar za Kosovo i Metohiju Goran Bogdanović najoštrije je osudio bombaški napad na administrativni prelaz Brnjak, istakavši da je napad na međunarodne vojnike atak na mir i da vodi u destabilizaciju situacije na severu Kosova.
Bogdanović je, u izjavi Tanjugu, rekao da napad na vojnike Kfora i međunarodno osoblje koje se nalazilo na prelazu Brnjak predstavlja ozbiljan incident koji vodi destabilizaciji situacije na severu Kosova.
" Privođenje pravdi odgovornih za taj napad bio bi najbolji odgovor i poruka svima koji žele da destabilizuju situaciju u pokrajini ", rekao je Bogdanović.
Ministar za KiM je apelovao na sve da se uzdrže o jednostranih poteza i da mirnim putem i dijalogom rešvaju sva otvorena pitanja, jer kako je ocenio - to je najbolji način da se dođe do održivog rešenja za kosovski problem.
Nepoznate osobe jutros su bacile dve ručne na administrativni prelaz Brnjak, na severu Kosova, od kojih je jedna bomba eksplodirala, dok su drugu kasnije kontrolisanom eksplozijom uništili pripadnici Kfora.
Saobraćaj preko administrativnog prelaza Brnjak, koji je od rano jutros bio u prekidu zbog tog incidenta, ponovo je uspostavljen nešto pre podneva.
Euleks: Napad na međunarodnu zajednicu
Euleks je najoštrije osudio današnji napad na administrativni prelaz Brnjak i naveo da su ovakve aktivnosti - potpuno neprihvatljive.
" Euleks osuđuje osobe koje su rano jutros izvele napad na prelaz 31 između Kosova i Srbije. Bačene su dve ručne bombe, od kojih je samo jedna eksplodirala. Ranjen je jedan KFOR-ov vojnik i naneta je materijalna šteta. Srećom nije bilo teže povredenih ili nastradalih ", navodi se u saopštenju dostavljenom Tanjugu.
Ovakve aktivnosti, kako ističe Euleks, potpuno su neprihvatljite.
Euleksova Radna grupa za Kosovsku Mitrovicu je otpočela istragu u cilju pronalaženja izvršilaca ovog napada, a ovaj napad predstavlja napad na međunarodnu zajednicu, ukazuje misija EU.
Prelaz je nakon napada na kratko bio zatvoren dok su forenzičari izvršili uviđaj, a sada je ponovo otvoren.
" Ovakvi kukavički napadi neće odvratiti međunarodnu zajednicu, uključujući Kfor i Euleks, od njihovog posla ", poručuje se u saopštenju.
Srbi traže slobodu kretanja i odštetu
Meštani sela u blizini prelaza Brnjak u Ibarskom Kolašinu predali su danas predstavnicima Kfora zahtev za hitno uspostavljanje slobode kretanja na putevima koji vode do njihovih kuća i zatražili nadoknadu štete.
Ta šteta im je, kako tvrde, pričinjena u subotu kada su pripadnici Kfora prekopali alternativni put koji su Srbi koristili za prelazak u centralnu Srbiju.
Sastanak je održan u zgradi SO Zubin Potok, a prisustvovali su predstavnici sela Banje, čelnici lokalne samouprave i članovi Kforovog tima za vezu i osmatranje.
Potpredsednik Opštine Zubin Potok Srđan Đurović rekao je posle sastanka da su meštani sela u blizini prelaza Brnjak u potpunoj izolaciji i da su za to odgovorni vojnici Kfora koji su se tokom subotnje akcije " ponašali bahato bez potrebe ".
Meštani u pisanom zahtevu traže od Kfora da im omogući slobodu kretanja jer ne mogu ni do lekara, đacima je onemogućeno da danas polažu završni ispit u osnovnoj školi, a ne mogu da kupe ni osnovne namirnice, rekao je Đurović.
Prema njegovim rečima, drugi deo zahteva odnosi na nadoknadu štete koju su im pripadnici Kfora pričinili jer su im pokidali vodovodnu mrežu, pogazili livade, oštetili šume i useve.
" Ljudi će biti prinuđeni da, ukoliko Kfor to ne uradi, sami uklone prepreka i osposobe puteve da bi se na ovom području izbegla humanitarna katastrofa ", ukazao je Đurović.
On je preneo obećanja Kfor da će danas uspostaviti slobodu kretanja, dok će za nadoknadu štetu biti potrebno vreme.
Tokom akcije Kfora u subotu potpuno su uništeni, prekopani i bodljikavom žicom ograđeni svi putevi - onaj koji je korišćen kao alternativni kako bi Srbi izbegli zvanični prelaz Brnjak, kao i svi šumski putevi i pešačke staze kojima su se kretali do Ibarske magistrale.
Srbi ne žele da koriste zvanične prelaze na severu Kosova jer su na njima kosovski carinici.
