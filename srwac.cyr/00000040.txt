Izložba radova mr Jovana Pantića, Novi Sad, maj 2013. godine
22.05.2013
Jovan Pantić je proslavljeni srpski restaurator i predavač o konzervatorskoj problematici. Manje je poznat njegov drugi, tajni život slikara koji je diplomirao na beogradskoj Likovnoj akademiji i nikada nije odustao od umetnosti. Osamdesetih godina, Pantić je bio jedan od istaknutih crtača; negovao je crtež izuzetnih poetskih vrednosti a ta se suptilnost prenela i na njegove kasnije radove. Beograd, kao svetski crtački centar, i Pantić, u središtu dešavanja, uzdigli su crtež pun simboličkih vrednosti i likovnosti koju umetnik poštuje i posredno, kao konzervator. Prvim radovima, obeleženim organskim formama koje imaju ulogu usredištenja i naglašavanja ljudske figure, postepenim čišćenjem predmetnog ali ne i asocijativnog, Pantić je ostvario dela na granici figuralnog, znakovnog i simboličkog. Mnoge od tih vrednosti preneo je na najnovija ostvarenja pa je njegovo stvaralaštvo obeleženo kontinuitetom u potrazi za likovnošću.
Sadašnja Pantićeva umetnička aktivnost grana se u dva smera ka objektnoj umetnosti, asamblažu kao avangardnom vidu skulpture od pronađenih, odbačenih i industrijskih materijala i, uslovno rečeno, ka slici. Unoseći i predmete na sliku, veštačke materijale i spojeve, proširujući joj značenje pomoću objekta, ali i dovodeći je u pitanje, umetnik razmatra pravi smisao slike, gde su njeni izvori i granice, gde prestaje kao trodimenzionalni predmet a počinje skulptura, gde se završava njena fizička plošnost a započinje retinarna, fiziološko-psihološka slika ili vizija u oku posmatrača. Drugačije rečeno, istražuje koliko stvarnost sme da uđe u sliku ili na sliku, koliko trodimenzionalnosti može da podnese a da ostane to što jeste dvodimenzionalna iluzija.
U tom smislu, još su Leonid Šejka i Aleksandar Tomašević ukidali razliku između slike i skulpture, mada je Pantić na sasvim drugačiji način radikalizovao tehniku stvaranja slike pomoću objekata. U tom nastojanju, u velikoj meri su mu od pomoći njegovi skulptorski radovi, asamblaži sastavljeni najviše od metalnih delova, pedantno obrađeni i s pozadine. Na prvi pogled, postavljeni jedni do drugih, stvaraju konfiguraciju nekog urbanog ambijenta, grada ili male vojske spremne da krene u rat za svog tvorca. Pažljiviji pogled otkriva klasičnu postavku sedećih figura na postamentu, ideju i u šahu prisutne vladarske moći kralja i kraljice. Zamisao sedeće kraljevske ličnosti i kraljevskog para, osobe koja mirno prenosi svoju sakralnu moć na podanike ili vernike, prisutna je u umetnosti od starog Egipta do Henrija Mura (Henry Moore) i Maksa Ernesta (Max Ernest) ali i u Pantiću bliskom freskopisu i ikonopisu u vidu Hrista i Bogorodice na prestolu. Na njegovim asamblažima uočavamo da je i u mašinskoj estetici moguće ostvariti hijeratičnost, poetičnost i samobitnost ljudske figure, premda postoji pomak od tradicije i u vidu ironičnih naslova radova. Na planu detalja, asamblaži s mesinganim delovima otkrivaju zlataste, svetlosne spojeve, finu igru svetla i jarkog kolorita, prisutnog i u istočnopravoslavnom slikarstvu, pre nego što ga prekrije patina od vekovima korišćenih sveća i tamjana. Mnoštvo svetlih tačkica na asamblažima podseća na punciranje zlatne osnove ikona a mogu se uspostavljati i drugačiji odnosi tih smelih umetničkih tvorevina prema tradicionalnom nasleđu. U pojavnom smislu one su najpre totemi i staklenici tajni a u likovnom smeli vidovi skulpture. Minijaturni asamblaži se kao stražari nalaze u podnožju slika ili na njihovim centralnim delovima. Slike su još složeniji sistem; mogu se gledati sa sve četiri strane, okretati oko ose a da ne izgube nimalo od svoje pojavnosti i česte figuracije u vidu (rasklopivih) triptiha. Na njima je prisutna simbolika donjeg, htonskog, podzemnog sveta, u kome se širi korenje i nadzemnog, nebeskog, gde se biljka grana. Između dva sveta je linija tla, opna, razdelna površ, horizont koji zanima ovog umetnika, sa upitanošću o tome šta je iza. Osim kompozicionog elementa podele slike na dve zone s pripadajućim formama i ritmovima, sa crteža i starijih slika, kao zaliha simboličkog govora dela, preuzet je i motiv centrične, ključne forme u središtu imaga. Pantić pravilno geometrijskim detaljima naznačava centar ili jezgro, portal, kapiju, prenosnik, transmiter, radar svojih čula i instrument slutnji. Za razliku od Milovana Vidaka i popularnih predstavljanja portala, granice između svetova, ne povinuje se visokotehnološkom već prikazu u intimnom smislu. Ispod pravilnih formi energetskog prenosnika, koje mogu i da se smiču, padaju ili uzneseno, katedralno uzdižu, nalazi se mikrosvet čestica, žica, otpadaka, tkanina i kose lutaka koje je umetnik slikao još na studijama. Prenosnik u drugi svet nije naučnofantastični, futurološki, već intimni element, poreklom iz prošlosti i podsvesti, dat na slici kao dnevnik sećanja, nadanja i doživljavanja. Unoseći na sliku i čisto pikturalne intervencije, celine sa starijih radova, stvarajući u pozadini likovnu osnovu za brojne aplikacije, umetnik je mikrosvet svojih otpadaka i plastičnih crvića koji se uspinju do neba izjednačio s naslikanim. Njegove predmetne intervencije imaju mnoge osobenosti linije, boje i kompozicije apstraktnih slika, premda nikada ne gube vezu s realnim svetom.
Pantićeva strateška umetnička višeznačnost nije moguća bez poznavanja vekovnog smisla umetnosti. Njegove piramide i vertikalno rastavljeni veliki trouglovi, srebrni limovi i pleksiglas obojenih ivica, prelamaju svetlost, pojavno se smeštajući kao dalji naslednici ikone i njenog zlatnog sjaja. Stvaralac inovira večno pitanje uloge svetlosti u umetnosti i odnosa iluzije i stvarnosti. Transparentne, providne materije, ili one koje odbijaju svetlost, providni lepkovi umesto klasičnih slikarskih materijala, upotreba lunarija, biljke providnog semena mahune (njegov omiljeni motiv još od prvih crteža i slika), svedoče o umetniku koji ne želi samo da tradicionalno slaže slojeve manje-više neprovidne boje, već i da demistifikuje likovni postupak tako što će ukinuti ostale ali unaprediti i u krajnjem smislu očuvati samo jednu likovnu suštinu svetlost. Kao dobar poznavalac umetničke problematike, u kontratežu providnosti, odblescima, neuhvatljivoj igri svetlosti koju pravilno osvetljeni otkrivaju njegovi novi radovi, postavlja kamen tamnu, tešku, htonsku, neprovidnu i inertnu materiju. Nalazi ga na obalama i na dnu balkanskih reka i mora pa je i taj kamen krajnje poetskog izgleda, podudaran sa onim usidrenim u umetnikovoj svesti (kao) dokazom da niko ne stvara bolje od prirode. Kamen je prisutan i na asamblažima kao čudni objekat nadgledanja lupom; dat mu je apsolutni smisao sakralnog predmeta.
Na kraju, umetnički kredo, stvaralački krug, zatvara se vraćanjem na početak. Kraljevi i kraljice u asamblažima, nedoslutne kapije koje lebde na nebu iznad umnoženog, ritmičnog horizonta, centrične forme i pravilno poređani kamenčići, daleke su predstraže umetnikovih slutnji, snova i nadanja. Pojam isturene straže, avangarde koja bdi u prvim redovima jeste značajan. Predmet je romana Tatarska pustinja Dina Bucatija (Dino Buzzati), u kome vojnici godinama na isturenoj straži čekaju neprijatelja koji ne dolazi ali je opasnost stalno prisutna. Na dalekoj straži je svaki pravi umetnik, to je krajnji smisao njegovog delovanja. Najnoviji radovi Jovana Pantića ne izneveravaju naslov izložbe i ovog teksta daleko su iza horizonta uobičajenog i očekivanog u svetu srpske likovne stvarnosti.
Dejan Đorić
Jovan J. Pantić rođen je 24. februara 1950. godine u Valjevu, gde je završio osnovnu školu i gimnaziju. Diplomirao je 1971. godine na likovnoj grupi Više pedagoške škole u Beogradu. Osnovne studije na Fakultetu likovnih umetnosti u Beogradu završio je 1976. godine kao diplomirani slikar, a zvanje magistar umetnosti stekao je na Fakultetu primenjenih umetnosti u Beogradu iz oblasti konzervacija slika 1982. godine. Završio je 1992. godine Cours Binder, Recent Methods in the Lining of Pintings, (The Getty Conservation Institute, Los Angeles, California, U. S. A. and the Royal Danish Academy of Fine Arts, School of Conservation, Copenhagen, Denmark), u Kopenhagenu. Zaposlen je u Narodnom muzeju u Beogradu kao muzejski savetnik restaurator i kao redovni profesor na Akademiji Srpske Pravoslavne Crkve za umetnosti i konservaciju u Beogradu na predmetu Konzervacija slika na platnu.
Istaknuti je stručnjak u oblasti konzervacije slika na platnu i drvetu. Samostalno je izveo, organizovao i učestvovao u konzervatorskim i restauratorskim radovima na nekoliko hiljada umetničkih dela i na najpoznatijim delima iz muzejskih zbirki, crkvenih i manastirskih riznica, manastira i državnih institucija.
Uveo je u konzervatorsku praksu savremene metode konzervacije slika u sve značajnije ustanove zaštite i brojne muzeje u Srbiji, Bosni i Hercegovini, Crnoj Gori i Makedoniji. Konstruktor je brojnih prototipova savremenih suction vakuum stolova i druge opreme za konzervaciju slika na platnu. Autor je brojnih stručnih tekstova, kao i četiri jedina udžbenika iz oblasti konzervacije i restauracije slika u Srbiji.
Dobitnik je brojnih nagrada i priznanja iz oblasti zaštite kulturnih dobara. Redovni je član Udruženja likovnih umetnika Srbije, Društva konzervatora Srbije i Udruženja konzervatora, restauratora i ljubitelja umetnosti REANTIKA.
