U okviru akcije " Očistimo Srbiju ", u subotu 4. juna 2011. se organizuje " Veliko spremanje Srbije ", velika radna akcija čišćenja otpada na teritoriji čitave naše zemlje. 
Pod sloganom " Prvo očistimo svoje dvorište ", Agencija za zaštitu životne sredine je započela ovu akciju 03.06.2011. godine u 10.30 časova čišćenjem oko zgrade. Svi zaposleni u našoj organizaciji su uzeli učešće u ovoj akciji i svojim primerom pokazali građanima važnost očuvanja životne sredine i na taj način doprineli da ova akcija uspe. 
10.05.2011 
Izveštavanje u skladu sa E-PRTR direktivom 
Srbija je odlučila da na dobrovoljnoj bazi učestvuje u E-PRTR izveštavanju od 2011 (dostavljanja podataka od 2009 pa nadalje) u okviru prioritetnog toka podatka Evropske agencije za životnu sredinu. Za 2009 godinu, dostavljeni su podaci o emisijama u vazduh za sumpor dioksid, azotne okside i čvrste čestice. Prikupljanje podataka će biti postepeno poboljšavano u cilju pokrivanja svih vrsta emisija i prenosa zagađujućih materija u sve medije životne sredine u skladu sa E-PRTR direktivom 166 / 2006 / ES. 
U periodu od 21 - 23. marta 2011. godine, u Beogradu u Hotelu " M ", Bulevar Oslobođenja 56 a, održana je radionica pod nazivom " Zaštita vode za piće integralnim upravljanjem kontaminiranim zemljištem ". Radionicu su organizovali Agencija za zaštitu životne sredine i Institut za zaštitu životne sredine i istraživanje, ISPRA, Italija (The Institute for Environmental Protection and Research, ISPRA, Italy). Pokrovitelj radionice je The NATO Science for Peace and Security Programme. 
Radionica je okupila akademike, stručnjake i vladine zvaničnike iz 22 zemlje koji su u toku tri dana rada razmenili iskustva i pozitivne prakse za smanjenje uticaja industrijskih aktivnosti na životnu sredinu, posebno na zagađenje zemljišta i podzemnih voda. Na radionici su razmotreni tehnički i drugi potrebni resursi u vidu informacija neophodni za ostvarivanje planova i ciljeva za zaštitu vode za piće kroz adekvatno upravljanje kontaminiranim zemljištem. Posebne sesije bile su posvećene predstavljanju mogućnosti za integralnim upravljanjem zemljištem i podzemnim vodama na kontaminiranim lokalitetima kroz poboljšanje procesa proizvodnje, monitoring i adekvatno planiranje korišćenja zemljišta Takođe su predstavljeni aktuelni prioriteti kako za industrijalizovane zemlje, tako i za one koje su u procesu industrijalizacije. Ovakav integrisani pristup predstavlja pozitivan uticaj na zaštitu zemljišta, podzemnih voda i resursa vode za piće. 
16.12.2010 
Direktor Agencije Momčilo Živković zvanično pustio u rad AMS za monitoring kvaliteta vazduha u Kikindi 
Direktor Agencije Momčilo Živković je 10. decembra 2010. godine zvanično otvorio i pustio u rad automatsku stanicu za kontolu kvaliteta vazduha u Kikindi. Ovo je jedna od 28 stanica koje je donirala Evropska Unija, a koje su u sklopu državnog sistema monitoringa praćenja kvaliteta vazduha na teritoriji Republike Srbije. Podatke sa stanice moguće je pratiti na Web site-u Agencije. 
Istovremeno, direktor je sa stručnim timom Agencije predstavio važnost praćenja monitoringa alergenog polena u atmosferi kako bi se sledeće godine i ovaj grad uključio u sistem praćenja ovog prirodnog zagađivača. 
Planira se da se u program rada AMSKV Obrenovac - centar uključi i određivanje sadržaja teških metala u suspendovanim česticama. 
Finansijska sredstva za nabavku automatskih analizatora, prateće opreme i kontejnera za smeštaj opreme obezbedio je Fond za zaštitu životne sredine Republike Srbije. Pripremu lokacije i napajanje električnom energijom obezbedili su organi lokalne samouprave. 
30.11.2010 
European Environment State and Outlook Report - SOER 2010 
Danas je u Evropskom parlamentu u Briselu zvanično objavljen Izveštaj o stanju i perspektivi životne sredine u Evropi - 2010 (" European Environment State and Outlook Report - SOER 2010 "). Evropska Agencija za životnu sredinu (EEA) izrađuje ovakav izveštaj svakih pet godina. U njegovoj izradi je, po prvi put, učestvovala i Agencija za zaštitu životne sredine Republike Srbije kroz dostavljanje 8 priloga i to: Profil zemlje, Nacionalna priča, Ublažavanje klimatskih promena, Korišćenje zemljišta, Zaštita prirode i biodiverzitet, Otpad, Kvalitet voda, Zagađenje vazduha. Učešćem u SENSE (Shared European and National State of the Environment) projektu koji je praktična primena SEIS-a (Shared Environment Information System), koncepta EEA o deljenom informacionom sistemu životne sredine Srbija je kroz izradu Nacionalnog portala za izveštavanje ka EEA postala jedna od 13 zemalja koja je ostvarila dostavljanje priloga za SOER korišćenjem najnovijih informacionih tehnologija. 
22.11.2010 
Konferencija " Životna sredina u Srbiji - Izveštaj o stanju u 2009. godini " 
Konferencija " Životna sredina u Srbiji - Izveštaj o stanju u 2009. godini " održana je u Beogradu 25. i 26.11.2010. godine u organizaciji Agencije za zaštitu životne sredine i uz podršku USAID Agribusiness Project-a. Ovde možete preuzeti Dnevni red konferencije. 
Na Konferenciji je javno predstavljen godišnji Izveštaj o stanju životne sredine u Republici Srbiji koga je pripremila Agencija i koji predstavlja jedan od osnovnih dokumenata iz oblasti zaštite životne sredine. Konferenciju je otvorio direktor Agencije g-din Momčilo Živković i predstavnik USAID Agribusiness Project-a g-din James Herne. Skupu se obratio i Nebojša Pokimica, Pomoćnik ministra za životnu sredinu i prostorno planiranje. 
