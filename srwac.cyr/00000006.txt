Učiti kako programirati, a kasnije to i samostalno raditi, lakše je nego što se obično misli.
Potrebno je ovladati određenim veštinama i principima na što jednostavniji način, kako bi učenici što bliže razumeli značaj informatičkog obrazovanja, a kasnije i programiranja u celini. U tom smislu, kao pojam, računarstvo, informatika i programiranje učenicima je poznat, ali ne u dovoljnoj meri da bi samostalno razvili logičko mišljenje i dovoljno dobro se kreativno izražavali u navedenoj oblasti.
Sekcija je osnovana upravo razloga, da učenicima približi i na kreativan način prikaže značaj računara i mogućnosti koje pruža u savremenom društvu, kao i da objasni učenicima savremena kretanja u računarstvu, informatici i programiranju.
CILj SEKCIJE
Osnovni cilj sekcije je da se materija i informacije iz pomenute oblasti, kao i primena znanja predstave na način koji će učenicima biti što prihvatljiviji, uzimajući u obzir uzrast i nivo znanja učenika koji varira u zavisnosti od pojedinca.
Cilj sekcije je da učenici:
Popune i nadograde znanja iz ove oblasti stečena tokom školovanja.
Steknu potrebnu osnovu za budući rad i očekivane promene u tehnologiji.
Steknu predstavu o tome šta ih čeka i kakvi su im zadaci u tom radu.
Ovladaju informatičkim znanjem i programskim veštinama, kao i principima koji će im omogućiti samostalni rad u različitim programskim paketima.
Jedina nauka koja je u poslednjih nekoliko decenija imala veoma dinamičan rast i razvoj je upravo informatika. U tom smislu informatika, kao nauka upravo je uticala i na razvoj društva u celini. Nove tehnologije, novi načini razmišljanja kao i predstavljane podataka učinili su veliku prekretnicu kako u ostalim naukama, tako i u svakodnevnom životu. Shvatili smo da je danas nemoguće živeti i raditi bez računara, a to podrazumeva i informatičko znanje.
Sam eksponencijalni razvoj ove nauke uticao je i na obrazovanje. Javile su se nove potrebe u savremenom obrazovanju, nova shvatanja i načini razmišljanja. Sve se više insistira na logičkom mišljenju, kreativnom rešavanju zadataka i problema, samostalnosti u donošenju odluka, kao i što većem učestvovanju učenika u grupnom radu. Informatika i računarstvo upravo podržavaju i insistiraju na ovakvom tipu mišljenja i delovanja, pa svrha same sekcije upravo predstavlja razvoj kreativnog, logičkog i stvaralačkog mišljenja učenika, u zajednički postavljenim zadacima koji bi učenici shvatili kao igru, nesvesno učeći i ulazeći u pojam informatike i programiranja.
Sekcija zamišljena je kao vannastavna aktivnost, čiji bi sadržaj i program rada, koji je osmišljen za svaki pojedinačni nivo, učenicima približio pojam računarstva i programiranja i u određenoj meri omogućio da se učenici kreativno izraze kroz željene i u određenoj meri prihvatljive multimedijalne tehnike kao i za napredniji nivo saznanja učenika, elementarne tehnike programiranja. Želja nastavnika je, da učenici uvide potrebe savremene računarske nauke, da steknu osnovna saznanja o pojmovima savremenih računarskih sistema, kao i da se upoznaju sa različitim tehnikama i pravcima u primeni različitih softverskih paketa i programa.
