U vremenu teškom za srpski narod i državu, pritisnuti sa raznih strana i upućeni na sebe same, Srbi traže svoj put na nemirnom evropskom moru traže i oni svoje pravo na mirnu luku. Na tom mukotrpnom putu potrebno je da im neko ukaže kako da taj put pronađu i kako da sačuvaju državu, lično i narodno dostojanstvo i nacionalni identitet. Svakom narodu za takve izazove stoji na raspolaganju njegova intelektualna, obrazovana i nacionalno odgovorna elita. Nažalost, Srbi su izuzetak i u ovome. Danas, kao nikada pre, ostali smo bez svoje elite; ona se okrenula sebi i čeka ishode mnogobrojnih nevidljivih, ali prepoznatljivih bitaka koje se vode za sam opstanak naroda. Ona je sebi dala privilegiju da se izjašnjava post festum i post mortem. I da se opredeljuje unazad. Ne mora da se istrčava dok je gusto. (Bećković) 
Matica srpska kao najstarija kulturna institucija u Srba, pokazala se, nažalost, apsolutno nedostojnom svoje slavne tradicije i svojih osnivača, Jovana Hadžića, Georgija Magaraševića, Save Popovića Tekelije i ostalih srpskih pregalaca. Dodeljujući svoju nagradu vodećem lingvisti u zemlji, akademiku Ivanu Klajnu, stručnjaku italijanisti, najodgovornijem za stvaranje lingvističkog haosa u srpskom jeziku, zaslužnom za gubljenje suvereniteta srpskog jezika i pisma na prostoru države Srbije, dakle, postupajući tako, Matica srpska je pokazala da nema nacionalno dostojanstvo i da je popustila nevidljivim i sveprisutnim pritiscima antisrpske jezičke politike. Posle SANU, tako Srbi ostaju bez još jedne institucije koja je vekovima branila i čuvala inerese svoga naroda. 
Iako se mogla razumeti, ali ne i opravdati odluka da jezičku politiku mora da vodi po diktatu moćnika Ivana Klajna, da se zbog pritiska na instituciju i radi samog njenog opstanka, jezičko odeljenje mora pridržavati Klajnovih pravila, niko nije pretpostavljao da za te pritiske Matica srpska mora da se oduži tako što će dodeliti svoju nagradu onome koji na perfidan način urušava sve što je u vezi za srpskim jezikom i pismom. Onome koji i samu Maticu srpsku dovodi u ponižavajući položaj. I dok su ćirilicu otvoreno zabranjivali i proganjali okupatori Srbije ili vlastodršci na teritorijama gde su Srbi živeli (NDH, Austro-Ugarska, Crna Gora), a srpski jezik otimali, sadašnja lingvistička vrhuška, sa nagrađenim Ivanom Klajnom na čelu, to radi mnogo suptilnije i opasnije. Služeći se poluistinama pokušava da dokaže nedokazivo. Srpski jezik predaje svima koji to žele i koji odlukama skupštinske većine proglašavaju naš, srpski jezik svojim samo pod drugim imenom. Umesto da se kod međunarodnih institucija povedu borba za odbranu svoga jezika ili zazvone za uzbunu u Srbiji pred neviđenom krađom nematerijalne kulturne baštine, da u knjige naših đaka i studenata uđu lekcije o jezičkom nasilju, lingvisti predvođeni Klajnom i Nikšom Stipčevićem protežiraju sve što je u vezi sa hrvatskom kulturom, pa SANU i dalje izdaje Rečnik srpskohrvatskog jezika, jezika koji više ne postoji, osim u glavama vodećih srpskih lingvista, a koji bi prostom analogijom trebalo da budu srpskohrvatski akademici. 
Da li ima nekog da dojavi nadležnim autorima da je takav jezik nestao sa jugoslovenskom ideologijom koja ga je i donela? Ili imamo samo kratak predah do uvođenja nekog sličnog modela u ranjeno tkivo srpskog jezika? Da li se možda preporučuje hrvatski kulturni model kao poželjan i kao trasirani put u evropsku zajednicu, a srpska kultura podvodi pod prateću podkulturu zapadne neokolonijalne svesti? 
Nažalost, prvonagrađeni lingvista, akademik Klajn, služeći se poluistinama i nedorečenim iskazima vrlo vešto potura istorijske neistine i predaje naš, srpski jezik drugima. On prihvata i podržava hrvatsku lingvistkinju Snježanu Kordić, koja pokušava da dokaže nedokazivo, da je Vuk Karadžić tvorac srpskohrvatskog jezika. Proces dokazivanja teče od neoborive činjenice da se u Srbiji, Hrvatskoj, Bosni i Hercegovini i Crnoj Gori govori jednim istim jezikom, a nastavlja se grubim falsifikatom da je to srpskohrvatski jezik i prećutkivanjem da su Hrvati u drugoj polovini 19. veka prihvatili književni srpski jezički standard Vukov (štokavski). 
To ni raniji hrvatski lingvisti i reformatori nisu prikrivali, pa tvorac Rječnika hrvatskog jezika (1901) Iveković potvrđuje: za temelj njegovoj radnji (izradi hrvatskog rječnika) postavljen je Srpski rječnik Vukov (1852) i tu naglašava dve bitne stvari: prva u taj temelj nijesam htio mnogo da diram, dakle prepisao je doslovce Vukov rječnik; i druga bitna stvar, ali nerazumljiva i apsurdna: Ovo djelo bi se moglo zvati i Rječnik srpskoga jezika, i da su ga napisali Srbi, jamačno bi se tako i zvalo, ali mu je ime Rječnik hrvatskog jezika, jer su ga spisali i na svijet izdali Hrvati. 
Umesto da SANU i, prvenstveno, vodeći i nagrađivani akademik Klajn, iznesu javno krađu srpskog jezika na videlo srpskom narodu i zatraže zaštitu nematerijalne kulturne baštine od UNESKO i drugih međunarodnih institucija, oni rade suprotno, pa umesto srpskohrvatskog jezika akademik Ivan Klajn predlaže da bi još bolje bilo da se usvoji naziv jugoslovenski jezik. (v. Miloš Jevtić, Čudo jezika, Službeni glasnik, Beograd, 2010, str. 204). 
Krađa srpskog jezika od strane susednih nacija i država, kao i uvođenje tih preimenovanih jezika u školske programe na teritoriji Republike Srbije, prolaze bez stručnog reagovanja nadležnih ustanova SANU i Matice srpske. Ili je to ćutanje u skladu sa reakcijama neodgovornih političara koji kažu: nije bitno kako se zove jezik, bitno je da se razumemo. O prepuštanju najvećeg blaga koje jedan narod ima njegovog jezika, i opasnostima po duhovno bitisanje nacije, nigde ni reči. 
Dodatno topljenje jezika uvođenjem stranih reči i izraza u prebogati srpski jezik, po diktatu akademika Ivana Klajna, nije ništa drugo nego početak zamene (slabljenja) duha i karaktera srpskog naroda i time gubitka svesti o značaju očuvanja vlastitog identiteta i početak preoblikovanja u poželjan model neokolonijalnog stanja društvene svesti. Toliko prisustvo stranih, pre svega engleskih reči u savremenom srpskom jeziku, dovelo je do toga da već možemo govoriti o hibridnom« anglosrpskom jeziku ». I kada ćuti SANU, kada ćuti Matica srpska, kada ćute lingvisti, onda je malo istorijske istine da je upravo formiranje srpskog jezika kao narodnog književnog jezika, sa epskom poezijom i guslama, njegovo bogaćenje od Vuka i Njegoša do Rakića i Kočića, kroz ceo 19. vek oblikovalo narodni duh. Takvo poimanje svoje istorijske svesti i odgovornosti prema svome rodu imalo je oslobađanje Kosova, Metohije i Makedonije kao rezultat. Danas, srpski narod je bez odgovora zašto od predvodnika balkanskih naroda postade poslednji? 
Zatiranje srpske ćirilice, pisma na kome je napisano sve najvrednije u srpskoj istoriji, dostiže razmere genocida nad istorijskom svešću srpskog naroda, i to sa odobravanjem nadležnih institucija. Kao da se akademik Klajn usaglasio sa stavovima onih kvazievropski opredeljenih organizacija i profanisanih pojedinaca, koji posle 
hiljadugodišnjeg postojanja izlažu ćirilicu tako surovom nipodaštavanju i nestajanju. Ogroman je doprinos srpskih lingvista u odobravanju procesa koji je stigao do kraja kada se govori o nestanku srpske ćirilice i kada se vidi da od Terazija do Kalemegdana ćirilice ima u tragovima i da odricanjem od svoga pisma Srbi kulturno nestaju i prestaju da egzistiraju kao samostalna nacija. (Lazo M. Kostić). 
Treba li napomenuti da je prvi u tom nečasnom poslu i dobitnik nagrade Matice srpske akademik Klajn. Svojim stalnim i suptilnim agitovanjem za latinicu u srpskom jeziku, formalno ne tražeći njeno izostavljanje iz javne upotrebe kao temeljnog simbola srpstva, već neprestanim ideološko-političkim tvrdnjama predlaže ako već morate da se opredelite između dva pisma, onda će latinica, kao univerzalno pismo, ipak imati prednost, uz nerazumno objašnjenje: Latinicom možete pisati srpski ili srpskohrvatski, a ne možete pisati nijedan drugi jezik. Srpska ćirilica je jednonacionalno i režimsko pismo. Ovakav Klajnov stav o ćirilici, degradirajući za srpski narod, prevazilazi sve do sada izrečeno o lažnoj nedoumici i potrebi napuštanja srpskog viševekovnog pisma. Da li neko, bio on i akademik, zaslužuje priznanja Matice srpske, nakon ovakvih uvredljivih reči o srpskoj ćirilici poslednjoj azbučnoj vojnoj krajini i zidu ispred katoličenja i latinjenja? Da li onaj ko se nije oglašavao po mnogobrojnim pitanjima od presudne važnosti za opstanak srpskog jezika i pisma, neko ko nikada nije spomenuo ustavnu odredbu o upotrebi ćirilice, neko ko je našao prostora i vremena da odvraća srpske rodoljube od borbe za opstanak srpske ćirilice jer je to plemenit, ali nezahvalan posao (donekle sličan borbi za očuvanje životne sredine), jer su praktični i komercijalni faktori na strani latinice... i da latinicom možete pisati i srpski, i hrvatski i druge jezike..., da li neko za takav odnos prema nacionalnim vrednostima zaslužuje nagrade? 
Kako je jedan italijanista postao najstručniji za oblast čiste srbistike i pride dobitnik Matičine nagrade za očuvanje srpskog jezika, pitanje je za koje nadležni nemaju adekvatan odgovor. To samo govori o situaciji u kojoj se kao društvo nalazimo i procesima koji traju vekovima i daju merljivi rezultat u odnarođivanju Srba i kasnijeg pretapanja u novokomponovane nacije. Da bi se tim istorijskim procesima moglo odgovoriti, jer danas nose savremene specifične odlike, neophodno je razumeti aktuelno stanje i uporediti ga sa kulturno-prosvetnim programom i uspostavljenim nacionalnim modelom. Kada se i utvrdi svest o kršenju srpskih prava i kada je potrebno da se organizovano suprotstavi takvim namerama i radnjama, glavne institucije srpskog naroda ne reaguju. Nedostatak državne i političke volje da se, makar i deklarativno, brane prava srpskog naroda na jezik i pismo, uskraćuje se upravo od onih koji bi trebali da formiraju odbranu nacionalnih vrednosti. Pa i sam akademik Klajn tvrdi da se i u Srbiji ćirilica sve manje upotrebljava. To nije posledica neke svesne antisrpske ili antipravoslavne akcije, nego neplanirani rezultat istorijskih okolnosti. Dakle, akademik tvrdi da je nestajanje ćirilice logičan istorijski proces, ne navodeći primere iz prošlosti u kojima se vidi otpor progonu srpskog pisma. Srbi su dobro znali da bi sa nestajanjem ćirilice na nekom prostoru vrlo brzo nestajao i srpski narod, bez obzira kojoj veri je pripadao. Za lingvističke autoritete i dalje važi komunistička zabrana o Srbima tri vere ili zakona, kako je govorio Vuk. I da su svi vekovima koristili ćirilicu, pa je tek pod pritiscima napuštali. O ovakvim dešavanjima Klajnu ne pada na pamet da govori i piše. 
I kada neće zaslužni akademici, onda će lekar iz Herceg Novog da napiše, a Društvo za arhive i povjesnicu hercegnovsku da izda: Ćirilična dokumenta dubrovačkog arhiva, knjigu na 850 strana u kojoj se dokazuje viševekovno prisustvo ćirilice i srbskog jezika u Dubrovniku i zaleđu. Zašto bi SANU menjala zvanične predstave o nacionalnoj istoriji, pogotovo otvoreno govorila o srpskoj istoriji Dubrovnika? Zašto bi vodeći srpski lingvisti govorili o kontiniutetu pisma, pruženom ovom zbirkom, počevši od presude turskog vijeća u Novome 1504. godine do uginjanja dvaju aristokratskih republika, kada je jasno da ćirilica opsoji kao cjelovit, nerazdjeljiv..... sistem. Ona se kao srbsko pismo pominje od 
Kuveljića i drugih samo izuzetno jer za tim nema nikakve druge potrebe. Čak je neupitno. (Goran Komar). 
Akademik Klajn, dobitnik nagrade Matice srpske, neće tumačiti korišćenje srpske ćirilice kao simbola prisustva srpskog naroda i njegove snage, već defetistički preporučiti da se postepeno prihvati neumitna latinizacija srpskog pisma, a prećutaće da je posle tog prvog koraka, istorijski sledila i sama latinizacija Srba. Za sve druge, privržene svojoj otadžbini i njenim simbolima, pitanje srpskog jezika i ćirilice nije samo pitanje identiteta, već se njima i faktički i simbolički potvrđuje suverenitet Republike Srbije. 
I dok akademik Klajn nalazi vremena i snage za podršku latinizaciji srpskih zemalja, zaključao je zgrade Akademije i Matice srpske za bilo kakve tribine, rasprave i mišljenja o savremenim filološkim problemima. I dok naša elita i naučna javnost ćuti, Miroslavljevo jevanđelje, najznačajniji i najlepši srpski rukopisni spomenik, proglašen je za djelo pisano hrvatskom ćirilicom i staroslavenskim jezikom hrvatske redakcije To je obznanjeno na međunarodnom naučnom skupu Hrvatska ćirilična baština, održanom krajem prošlog meseca u Zagrebu, pod okriljem Hrvatske akademije znanosti i umjetnosti, a povodom petstote godišnjice ćiriličnog Dubrovačkog molitvenika, štampanog u Veneciji 1512. godine. Ovo kleptomansko otkriće promovisao je jedan od učesnika skupa, Kristijan Kuhar sa zagrebačkog Staroslavenskog instituta. 
Puno je pitanja na koja se ne dobija odgovor, ni od Matice srpske ni od akademika. Nelogično dodeljivanje nagrada onima koji su svojim delovanjem doprineli urušavanju srpske državotvorne svesti, srpskog duha i suštine narodnog identiteta, je samo kruna u nečasnom delovanju lažne nacionalne elite i uvreda za sve koji Maticu doživljavaju srpskom. 
Gde je srpska intelektualna i naučna elita, da se odredi po navedenim pitanjima koja udaraju na samu dušu srpskog naroda i seku koren za koji je vezan stolećima? I ako je udaran spolja, da li mora da trpi i udare iznutra? I dok je srpska elita bila na braniku otadžbine i preuzimala odgovornost zarad najboljih narodnih interesa, žrtvujući svoje, Srbija se kretala uspravno. Nažalost, svedoci smo svakodnevnog urušavanja postavljenih ciljeva, sa prevladavajućom praksom o realnim mogućnostima, odnosno o prihvatanju poželjnog modela ponašanja da se nečinjenjem sačuvaju privilegije akademskih zvanja i primanja. Tako se dokazuje da je nezavisnost misli, makar i najmanja, tako teška (Dostojevski), a materijalni interes taj koji kreira mišljenje, ponašanje i delovanje lažne elite. I zato sa puno prava se pitamo: 
