Odogovor ministarke Alise Marić Predragu Daniloviću i Draganu Džajiću 
Da, pomoći ćemo. Preciznije, već smo učinili prve ali važne korake u tom pravcu, u danima koji su prethodili ovom odgovoru. Zato što dela treba da budu brža od reči. Ministarstvo omladine i sporta i Vlada Srbije angažovali su se da pronađu podršku za nevolje koje su snašle Partizan i Crvenu zvezdu ali ne iz budžeta ili javnih preduzeća, već iz privatnog privrednog sektora u duhu preporuke da se pomogne sportu. 
Oblast finasiranja sporta u Srbiji je jasno uređena. Neće se dogoditi da država plaća klubove iz budžeta za sport, osim ako se značajno ne promeni Zakon o sportu. Čak i tada, teško je porediti potrebe profesionalnih fudbalskih i košarkaških klubova sa potrebama celokupnog reprezentativnog sporta Srbije, uključujući i fudbal i košarku. Nije lako ni proceniti ovaj odnos dokle god se u jednačini za jedno jasno zna, a za drugo ni približno. Kao što će uvođenje finasijske discipline privući kapital u klubove, tako će i transparentnost poslovanja podstaći borbu protiv korupcije. 
U ovoj državi ne postoji kategorija neplaćanja poreza. Postoji reprogram dugova i spremni smo da učestvujemo u razgovorima sa Ministarstvom finansija u pravcu pronalaženja što prihvatljivijih rešenja. 
Zbog javnosti, trebalo bi da bude potpuno jasno šta je zakonski okvir. Lokalne samouprave obezbeđuju finansiranje sportskih klubova. Tačka. Država finansira granske sportske saveze, Sportski savez Srbije, Olimpijski komitet Srbije, kampove, stipendije, nagrade i priznanja sportista, pripreme reprezentativnih selekcija, organizaciju takmičenja i mnogo toga još. I sve to funkcioniše besprekorno, sa budžetom koji je manji i od toliko pominjanog budžeta za kulturu. Kada, primera radi, košarkašice otputuju na Evropsko prvenstvo, sve u vezi sa tim, od priprema do eventualnih nagrada, pokrila je država odnosno Ministarstvo omladine i sporta. Kada se povede priča o problemima, oni se odnose na njihove matične klubove, a ne reprezentaciju za koju su igrali i ostvarili uspešne rezultate. 
Znači li to da sistem sporta u Srbiji nije postavljen na dobrim granama? Moguće, ako je suditi prema glasovima iz klubova. Onda ćemo taj sistem da menjamo. Otvorićemo temeljnu reformu sporta u Srbiji. Tu se, međutim, ne pitaju samo klubovi, već i lokalna samouprava kao deo sistema finansiranja sporta, 93 granska sportska saveza, nevladine organizacije poput Sportskog saveza Srbije i Olimpijskog komiteta Srbije, svi oni koji su direktni korisnici budžetskih fondova. Zato što će neminovno doći do prelivanja sredstava. 
Nećemo da gubimo vreme. Svi faktori srpskog sporta već ove nedelje biće pozvani u Ministarstvo na zajedničku otvorenu raspravu o preuređenju sistema sporta u Srbiji. Argumente ćemo podeliti sa medijima i javnošću. 
Ako je oslanjanje na javna preduzeća do sada bio vrhunac marketinških aktivnosti klubova u cilju pronalaženja strateških partnera, to ne vuče na dobro. Klub mora da bude partner koji se želi i za koga se kompanije bore. Iza svakog kluba trebalo bi da budu i plan i program i transparentnost finansija. I ovde ćemo pomoći. Ministarstvo će okupiti privredne subjekte iz privatnog sektora i uz saradnju sa klubovima, uticati da se kreira ambijent u kojem je investiranje dobrodošlo i gde će kompanije imati bitne poreske olakšice za ulaganje u sport. 
Ja verujem da i Vi želite se situacija promeni na bolje, ne samo za sutra ili prekosutra već za vremena ispred nas. Crvena zvezda i Partizan jesu institucije koje ne samo da treba da opstanu već da budu i ubuduće ponos srpskog sporta. Isto tako, nadam se da jedna strana neće ponovo lakonski odbiti predlog ministra za pomirenjem zaraćenih strana, ne bi li se prestalo sa neprimerenim govorima službenih sportskih lica u javnosti. Odgovornost prema društvu, a posebno prema mladima koji u sportu pronalaze prave vrednosti, trebalo bi uvek da bude ista, i kad nam treba pomoć i kad smo na vrhu. 
Vrata su Vam uvek otvorena, ako zaista želite dugoročno rešenje i ako želite da podržite konstruktivnu akciju koja treba da reformiše sport u Srbiji, time i sektor finansiranja klubova. Ja sam u radnom kabinetu ili na sportskim terenima. Ne živim na stranicama štampe sa javnim obraćanjima, osim kada Vi insistirate na tome. 
