Dobro došli na naš novi vebsajt " PROJEKAT RASTKO SLOVENIJA E-biblioteka srpsko-slovenačkih kulturnih veza ", za koji smo uvereni da je još jedan od uspeha koji je upravo realizovao stručni tim projekta RASTKO, zajedno sa upravnicom biblioteke prof. dr Bojanom Stojanović Pantović i našim saradnicima. 
O srpsko-slovenačkim kulturnim vezama 
Srpsko-slovenačke kulturne veze danas više nego ikada imaju za cilj da ukažu na sve ono što je naša dva južnoslovenska naroda povezivalo tokom milenijumskog perioda, imajući u vidu, razume se, sve civilizacijske, istorijsko-političke, nacionalno-verske i kulturno-jezičke specifičnosti kao i razlike među njima. 
U tom smislu, intenziviranje tih veza moguće je pratiti negde od početka XIX veka, osobito kroz plodonosnu saradnju između Vuka Stefanovića Karadžića i Jerneja Kopitara na planu prihvatanja herderovskog kulturnog modela za srpski jezik i književnost, dok se nova slovenačka literatura na čelu sa Francetom Prešernom razvijala u drugom estetičkom pravcu. 
Stvaranjem Kraljevine Srba, Hrvata i Slovenaca 1918. godine i docnije različitih državnih oblika jugoslovenskih naroda, Slovenci i Srbi počinju da dele u mnogo čemu zajedničku istorijsko-političku, ali i kulturnu tradiciju, koja je nesumnjivo kulminirala u svim domenima kulture, osobito književnosti upravo pred raspad bivše jugoslovenske države devedesetih godina XX veka. 
" PROJEKAT RASTKO SLOVENIJA E-biblioteka srpsko-slovenačkih kulturnih veza ", kao prvi poduhvat ove vrste omogućiće stoga njegovim posetiocima i čitaocima da se uvere u kojoj meri su značajna i plodonosna prožimanja između srpske i slovenačke kulture, jezika, literature i umetnosti, koja su na žalost u dobroj meri bila otežana i čak prekinuta tokom prethodne decenije. 
No, za svetsku srbistiku i slovenistiku e-biblioteka srpsko-slovenačkih kulturnih veza, čije je ovo tek uvodno predstavljanje s perspektivom značajnog proširenja i priključivanja ostalih stručnjaka ne samo iz naše dve države, nesumnjivo predstavlja jedan od najlepših spomenika kojim su obeleženi tradicionalno vekovno prijateljstvo i saradnja Slovenaca i Srba. 
... kojima se najtoplije zahvaljujemo na učestvovanju u pravljenju prve slovenačko-srpske elektronske biblioteke u zajedničkoj istoriji. 
Zahvaljujemo se i ambasadi Slovenije u Beogradu, ambasadi SCG u Ljubljani, slovenačkim preduzećima u Srbiji, našim slovenačkim kolegama, kao i Vladi republike Srbije i kulturnim ustanovama u Srbiji za moralnu podršku i savete u prvoj fazi uspostavljanja PR-Slovenija. 
