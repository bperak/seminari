Zvanične posete
Danas je u Srpskoj Patrijaršiji, u Beogradu, Njegova Svetost Patrijarh srpski G. Irinej primio u odvojenim zvaničnim posetama Njihove Ekselencije: g. Igora Furdika, ambasadora Republike Slovačke; g. Joan Makoveja, ambasadora Republike Rumunije; i delegaciju javnog preduzeća Elektroprivreda Srbije.
Njegova Svetost Patrijarh srpski G. Irinej primio je danas, 1. marta 2010. godine, u radnu posetu g. Vuka Jeremića, ministra spoljnih poslova Srbije. Susretu su prisustvovali Njegovo Preosveštenstvo Episkop bački G. Irinej, član Svetog Arhijerejskog Sinoda SPC, i Njegovo Preosveštenstvo vikarni Episkop hvostanski G. Atanasije. Ministar Jeremić je obavestio Njegovu Svetost i Preosvećenu Gospodu Arhijereje o svojoj nedavnoj poseti Njegovoj Svetosti Patrijarhu konstantinopoljskom G. Vartolomeju i o preliminarnim planovima vezanim za predstojeće obeležavanje hiljadusedamstogodišnjice Milanskog edikta, 2013. godine, u Nišu i drugde u hrišćanskom svetu. Ministar je domaćine takođe obavestio o diplomatskim aktivnostima Ministarstva spoljnih poslova Republike Srbije u vezi sa naporima za očuvanje južne srpske pokrajine, kao i o situaciji u regionu.
Tokom razgovora istaknut je značaj Srpske Crkve i mesto koje ona zauzima u našem društvu. Ministar Dačić je naglasio spremnost srpske policije da pomogne Crkvi u okviru svoje nadležnosti, kao i prilikom organizacije međunarodne proslave godišnjice Milanskog edikta, koja treba da bude organizovana u Nišu. Tema razgovora bila je i zaštita spomenika kulture i manastira na Kosovu i Metohiji od strane predstavnika međunarodne zajednice.
Danas je u Srpskoj Patrijaršiji u Beogradu, Njegova Svetost Patrijarh srpski G. Irinej primio u zvaničnu posetu delegaciju Kongresa Španije, na čelu sa predsednikom Nj.E. Hoseom Bonom Martinezom i Nj.E. Injigo de Palasijom Espanjom, ambasadorom Španije u Srbiji.
Danas je u Srpskoj Patrijaršiji u Beogradu, Njegova Svetost Patrijarh srpski G. Irinej, u ime Svetog Sinoda Srpske Pravoslavne Crkve, dodelio orden Svetog Save drugog reda g. Dmitriju Mališevu, savetniku predsednika Gaspromnjefta. Svečanoj dodeli visokog odlikovanja naše pomesne Crkve prisustvovali su Gospoda Episkopi - članovi Svetog Arhijerejskog Sinoda Srpske Pravoslavne Crkve, Episkopi Budimljansko-nikšićki G. Joanikije i vikarni Hvostanski G. Atanasije, Nj.K.V. Prestolonaslednik Aleksandar Karađorđević sa suprugom Katarinom, Nj.E. Aleksandar Konuzin, ambasador Ruske Federacije u Srbiji i g. Dragan Šutanovac, ministar odbrane Republike Srbije.
