Skupština Srbije usvojila je u ponedeljak uveče Zakon o odbrani koji uređuje sistem odbrane Srbije kao samostalne države i utvrđuje nadležnosti državnih organa i Vojske Srbije u tim zadacima.
Zakon definiše prava i dužnosti državnih organa, autonomnih pokrajina, lokalne samouprave, građana, privrednih društava i drugih lica u odbrani zemlje.
Utvrđeno je da je Vojska Srbije osnovni nosilac odbrane zemlje, a značajnu novinu predstavlja činjenica da je dozvoljeno da se odbrana sprovodi u saradnji sa drugim državama i u okviru sistema nacionalne, regionalne i globalne bezbednosti.
Vojska Srbije ima zadatak da brani suverenitet i teritorijalnu celovitost države, ali je iz sfere zadataka izbačena odredba o odbrani ustavnog poretka, kako bi se izbegle eventualne zloupotrebe iz prošlosti.
Zakon utvrđuje da Vojskom Srbije isključivo komanduje predsednik Republike koji formira vojni kabinet, dok je ukinut Vrhovni savet odbrane, telo koje je predstavljalo kolektivnog komandanta u vreme postojanja Savezne Republike Jugoslavije.
Srbija se tim zakonskom obavezuje da sprovodi civilnu i demokratsku kontrolu sistema odbrane, transparentnost u finansiranju tog sistema ali i daje mogućnost učešća u mirovnim operacijama.
Skupština Srbije ima nadležnost da odlučuje o ratu i miru, na predlog predsednika proglašava vanredno ili ratno stanje (institucija neposredne ratne opasnosti je ukinuta), nadzire rad službi bezbednosti, odlučuje o potpisivanju dokumenata o međunarodnoj vojnoj saradnji (uključujući i slanje u mirovne misije) i odlučuje o visini sredstava koje će biti izdvojena za sistem odbrane.
U slučaju da Skupština Srbije nije u mogućnosti da se sastane i donese bilo koju od tih odluka u ratnom stanju, odluku o angažovanju vojske donose zajedno predsednik, premijer i predsednik parlamenta.
Vlada Srbije ima nadležnosti da utvrđuje politiku odbrane i predlaže i sprovodi zakone i druga akta koja se odnose na odbranu zemlje.
Predložena je striktna zabrana upotrebe Vojske Srbije u stranačke, verske ili ideološke svrhe, a takođe se ne dozvoljava paravojno organizovanje i udruživanje.
Predviđa se da vojnu, radnu ili materijalnu obavezu ispunjavaju svi sposobni građani Srbije. Ostavlja se mogućnost da vojni obveznik koji iz verskih, moralnih ili drugih opravdanih razloga savesti želi vojnu obavezu da zameni civilnom službom, dobije mogućnost da služi u civilnoj službi.
Eventualna odluka o proglašenju ratnog ili vanrednog stanja objavljuje se u skladu sa zakonom putem svih sredstava javnog informisanja, a istovremeno se dostavlja i predsedniku i Vladi Srbije.
Kada prestanu uslovi zbog kojih je proglašeno ratno ili vanredno stanje, predsednik i premijer zajedno podnose Skupštini Srbije predlog za ukidanje ratnog ili vanrednog stanja.
Donošenjem te odluke, prestaju da važe i naredbe i druga akta vezana za proglašenje ratnog ili vanrednog stanja.
Usvojen Zakon o Vojsci Srbije
Prema tom zakonu, Vojska Srbije je jedina legalna oružana sila na teritoriji Srbije koja služi za odbranu zemlje od oružanog ugrožavanja.
Vojska Srbije može da izvršava i druge misije i zadatke u zemlji i inostranstvu, ali uvek poštujući principe međunarodnog prava koje reguliše upotrebu sile, Ustav Srbije i druge zakone.
Zakonom je utvrđeno da Vojsku Srbije čine Generalštab koji priprema i izvršava njenu upotrebu u ratu i miru u skladu sa odlukama predsednika, kao i mirnodopske i ratne komande, jedinice i ustanove.
Posle 1919. godine, Vojska Srbije prvi put ima samo kopnenu vojsku i vazduhoplovstvo i protivvazduhoplovnu odbranu kao zasebne komponente, dok je mornarica ukinuta nakon što je 21. maja 2006. godine Crna Gora istupila iz državne zajednice.
Rečna mornarica Srbije i dalje postoji, ali kao zasebna celina unutar Kopnene vojske.
Profesionalna vojna lica imaju pravo na sindikalno organizovanje u skladu sa propisima Vlade, ali im nije dopušteno pravo na štrajk.
Zakonom je utvrđeno da se radi ostvarivanja slobode veroispovesti u Vojsci Srbije organizuje verska služba.
Zakonom je izmenjena i vojnička zakletva koju polaže svako lice koje stupa u Vojsku Srbije i sada glasi: " Ja (ime i prezime) zaklinjem se svojom čašću da ću čuvati i braniti nezavisnost, suverenost i teritorijalnu celovitost Srbije ".
Time je, prvi put od kada se polaže zakletva, izbačeno da se vojnici zaklinju životom na vernost otadžbini.
Izmena ima i u podoficirskim i oficirskim činovima, tako da ubuduće neće postojati činovi vodnik I klase, kapetan I klase i poručnik bojnog broda. Prvi put omogućena je i verska služba u vojsci, ali se njeno praktično sprovođenje ostavlja na uređenje Vladi Srbije, Ministarstvu odbrane i verskim zajednicima.
Uvodi se aktivna i pasivna rezerva, a u vreme ratnog stanja omogućeno je i da se Vojska Srbije popunjava dobrovoljcima. Međutim, oni će morati da se u potpunosti uključe u regularne jedinice vojske i da se izjednače u pravima i obavezama sa njenim pripadnicima.
U aktivnu rezervu mogu stupiti mlađi od 60 godina koji su odslužili vojsku i koji su osposobljeni za obavljanje vojničkih dužnosti. U nadležnosti Vlade Srbije je da uredi prava i obaveze osoba koje će stupiti u aktivnu rezervu.
Novina je i da se od osobe koja želi da stupi u aktivnu službu zahteva da ima isključivo državljanstvo Srbije.
Pripadnici vojske koji su se za taj poziv školovali u vojsci i o trošku države obavezuju se da na radu u oružanim snagama provedu bar dvostruko duže nego što je trajalo školovanje.
Kriterijumi su, na taj način, znatno pooštreni jer je do sada važilo pravilo da svi oficiri i podoficiri koji su se školovali u vojsci, moraju da budu njeni pripadnici bar onoliko godina koliko su se školovali.
Zakon je usklađen sa novim Ustavom i zakonima, kao i potvrđenim međunarodnim ugovorima iz oblasti diplomatskih i konzularnih odnosa, čime se otvaraju mogućnosti za razvoj modernog diplomatskog aparata.
Ministarstvo spoljnih poslova predlaže Vladi uspostavljanje ili prekid diplomatskih odnosa sa drugim državama, učlanjenje u međunarodne organizacije i integracije, usvajanje strategije razvoja spoljnih poslova i drugih mera kojima se oblikuje spoljna politika Vlade, organizuje zvanične posete na državnom i diplomatskom nivou i organizuje sistem veza sa diplomatsko-konzularnim predstavništvima Srbije.
Među poslovima Ministarstva utvrđenim zakonom je predlaganje Vladi ambasadora i konzula, analiza međunarodnog položaja Srbije i bilateralni odnosi sa drugim državama, analiza spoljnopolitičkih aspekata odbrane i nacionalne bezbednosti, razvoj regionalnih i globalnih odnosa i pojava i analiza informacija stranih medija koje se odnose na Srbiju.
Utvrđeno je da ministar može da osniva savetodavna tela sastavljena od uglednih stručnjaka iz različitih oblasti za spoljnu politiku, za međunarodno pravo, za informisanje, u cilju stručnijeg i svestranijeg formulisanja predloga strategije spoljne politike i unapređenja aktivnosti Ministarstva.
Članovi savetodavnih tela ne bi bili u radnom odnosu u Ministarstvu, a njihovo angažovanje bilo bi počasne prirode.
Zakonom je utvrđeno da Ministarstvo sprovodi postupak sticanja i raspolaganja nepokretnom imovinom u inostranstvu koja je neophodna za rad diplomatsko-konzularnih predstavništava.
Zakonom je utvrđeno uređenje radnih odnosa u Ministarstvu, kategorije i zvanja zaposlenih, način zapošljavanja, usavršavanja i osposobljavanja, kao i posebna prava i dužnosti zaposlenih.
Aktivnost vaših prijatelja
