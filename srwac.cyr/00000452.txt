Do nove pobede uz dobru igru
Sutra fudbaleri Vojvodine igraju revanš meč 2. kola kvalifikacija za UEFA Ligu Evrope protiv tima Vaduca iz Lihtenštajna. U prvom meču, prošle sedmice u Vaducu, naš tim ostvario je lepu prednost od 2:0, golovima Ilića i Abubakara, i može mirno da uđe u predstojeću utakmicu. Fudbal je, međutim, igra koja napreduje brzim koracima u svakom kutku planete, pa više niko nikoga ne sme da potceni, kako bi izbegao svaku mogućnost da se gadno opeče. Isto se odnosi i na tim iz Novog Sada koji je stekao veliko preimućstvo, ali će morati da trijumf overi na stadionu Karađorđe. - Činjenica je da smo izborili vrlo povoljan rezultat u Vaducu, ali nam on ne daje za pravo da kalkulišemo - istakao je pouzdani desni bek crveno-belih Miroslav Vulićević. - Naša je obaveza da izborimo novu pobedu, ali i da pred našim navijačima pružimo dobru igru. Naravno, to ne znači da treba da srljamo grlom u jagode, jer je tim iz Lihtenštajna i u prvom meču pokazao da poseduje kvalitet i iskustvo. Nećemo se opuštati da ne bismo otvorili šansu gostima da ugroze naš gol. Vaduc će, sigurni smo, sutra u Novom Sadu igrati opušteno, jer nema šta da izgubi? - Upravo zbog toga moramo da budemo skoncentrisani tokom svih 90 minuta - kategoričan je bio Vulićević. - Gosti su jači u špicu nego u odbramebnim redovima i to ćemo morati da iskoristimo. Verujem da ćemo, nošeni podrškom s tribina, još jednom pokazati da smo jača i bolja ekipa i da će nam to omogućiti novi trijumf i prolazak u naredni krug kvalifikacija, odnosno mečeve s Hapoelom. Nije Vulićević želeo da priča o mogućim duelima s Izraelcima, jer, kako je istakao, prvo mora da se na valjan način odradi revanš s Vaducom. Na pitanje da oceni dosadašnji tok priprema, sjajni defanzivac je odgovorio: - Mislim da možemo da budemo zadovoljni onim što smo do sada uradili. Nismo puno toga promenili, imamo kostur ekipe iz prošle sezone i iskusniji smo, što može samo da nas hrabri. Uz to, pojačanja se sve bolje uklapaju u naš sistem igre, što sigurno može da probudi optimizam. Važno nam je da navijači opet budu uz nas, jer ni prošlosezonski rezultati ne bi bili na takvom nivou da nismo imali fenomenanu podršku s tribina. Svi smo bili oduševljeni kada smo na tribinama stadiona u Vaducu videli naše navijače koji su bili grlati i bodrili nas tokom čitavih 90 minuta. Eto, zbog toga želimo da im se sutra revanširamo dobrom igrom i novom pobedom i pozivam gledaoce da u što većem broju ispune tribine stadiona Karađorđe.
