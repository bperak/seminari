Branislava Stanimirov
Moj idol prva žena srpski lekar
Branislava Stanimirov Dom zdravlja Novi Sad
Sažetak: Dr Draga Ljočić živela je ponosno i smelo dok je većina srpskih žena u to doba pognute glave prihvatala potčinjenu ulogu koje im je nametalo okruženje. Stoga je život prve žene lekara u Srbiji jednom rečju bila borba. Po završetku osnovne škole odlazi u Beograd, gde završava Višu žensku školu, a zatim kreće u Cirih na studije medicine. Učestvovala je u svim ratovima koje je Srbija vodila od 1876 do 1915. godine. Tadašnja Srbija nije bila spremna da prihvati ženu lekara, zbog konzervativnog gledanja na učešće žene u bilo kojoj delatnosti. Bila je udata za Aranđela Miloševića, sa kojim je imala četiri ćerke. Osnivač je Materinskog udruženja. Uređivala je Srpski Arhiv. Umrla je u 71 - oj godini života u Beogradu.
Ključne reči: prva srpska žena lekar, emancipacija žena, ravnopravnost
Prva srpska žena lekar u Srbiji, i na slovenskom jugu, jedinstvena je po mnogo čemu: pionir ženskog lekarskog poziva u svojoj zemlji dr Draga Ljočić, jedna je od tri hrabre žene koje su u različitim oblastima nauke i kulture bile prve u Srpstvu u svom pozivu. Sve tri su delovale na samom početku procesa emancipacije žena u Srbiji, gde im je za ulazak u profesije i institucije, koje su do tada bile neprikosnoven muški svet, trebalo mnogo hrabrosti i upornosti (1, 2, 3).
Bila je neumorni borac za ravnopravnost žena, požrtvovani humanitarni radnik, majka četvoro dece, uzorna supruga, majka i domaćica, na sreću i ponos svoje nacije. Ona je živim primerom pokazala, da se dužnosti supruge, majke i domaćice mogu sa radom i dužnostima na javnom polju skladno spojiti za dobro i napredak porodice, društva i naroda u kom živimo (1,2,3).
Istorija medicine potvrđuje da su se u svetu tek krajem šeste decenije XIX veka žene mogle upisati na studije medicine. Prvi im je vrata otvorio Medicinski fakultet u Cirihu, koji je ubrzo po nacionalnom sastavu postao međunarodna Visoko-školska ustanova. U Cirihu su studirale žene iz cele Evrope, ali i po koja iz Amerike i Australije. Najveći broj je bio iz Rusije i to Jevrejki. (4,5,6)
Pojavu prvih lekarki, kao sve veće prisustvo žena na univerzitetima, mora se, posmatrati i u kontekstu snaženja ženskog pokreta, pre svega u Evropi. Počev od sedamdesetih godina 19. veka borba za ženska prava u jednom broju evropskih država dobija na intenzitetu. To se može iskazati i brojem organizacija i udruženja, kao i brojem žena uključenih u njihov rad. Prve lekarke su sopstvenim životima svedočile da su žene sposobne da obavljaju lekarsku praksu i da pri tome steknu poštovanje stručne javnosti. Sa jedne strane to je hrabrilo žene da u većem broju upisuju medicinske studije, a sa druge strane pomoglo je da sve veći broj univerziteta otvori vrata za ženske studente (4, 12).
U početku nepovoljna okolnost da su žene mogle da studiraju medicinu samo na univerzitetima izvan svojih matičnih zemalja, u krajnjem je bila i korisna. Inostrane diplome su im omogućavale lakše dobijanje dozvola za rad. Ono što je sa stanovništva ženskog pokreta važno, jeste to da se veliki broj studentkinja iz različitih zemalja tokom druge polovine 19. veka okupio na nekoliko evropskih univerziteta, što je omogućilo razmenu iskustava i uspostavljanje saradnje, ne samo na stručnom već i na planu borbe za njihova prava. Ta lična prijateljstva i poznanstva sa studija u Cirihu a kasnije i na drugim univerzitetima prvim lekarkama bila su dragocena. Razmena iskustva, podrška, pa i zajednički rad doprineli su uspešnoj borbi za opšte priznanje koje su kao žene lekari morale da vode (4, 12).
Elizabet Blekvel (Elizabeth Blackwell) je u svetu prva žena koja je uspešno okončala studije medicine u Ženevi dobivši lekarsku diplomu, 23. januara 1849. godine, a potom Švajcarkinja Morgan (Morgan) 1864. godine. Samo 15 godina kasnije, 1879. godine, u Cirihu je studije medicine završila i prva Srpkinja, gospođica Draga Ljočić i time se svrstala među prvih deset žena u Evropi koje su stekle univerzitetsku diplomu. Međutim, ona nije bila jedina devojka iz Srbije koja je rano iskoračila iz svoje tradicionalne uloge i stekla visoko stručno zvanje. Na ciriškom univerzitetu je od godine kada je Draga Ljočić diplomirala pa do Prvog svetskog rata studiralo 35 studentkinja iz Srbije (4, 5, 6).
Prva Srpkinja postala je lekar u isto vreme kada i prva žena iz Velike Britanije, a za vreme srpsko-bugarskog rata 1885. godine, bila je jedini lekar u Opštoj državnoj bolnici u Beogradu (4, 5, 6).
U Šapcu se prvim plačem oglasila 28. februara 1855. godine, kao peto, najmlađe dete bogatog šabačkog trgovca Dime Ljočića. Imala je sedam godina kad je počela da piše i čita. Po završetku osnovne škole u rodnom gradu, roditelji su je, kao obdarenu, poslali u Beograd, gde je završila Višu žensku školu. Zatim nastavlja da sluša predavanja na prirodno-matematičkom odseku Velike škole, tadašnjem Univerzitetu, gde je provela godinu dana, a potom se sa 17 godina odvažila da krene u Cirih na studije medicine (1, 7).
Da svetli primeri postoje, da bura uvek ostavi na površini najžilavije brodove, svedoči hrabra i ambiciozna Draga Ljočić koja je uprkos svim nedaćama i uobičajenom otporu prema ženama, krenula u Švajcarsku 1872. godine, u zemlju koja je posle Francuske prva omogućila ženama pravo na visoko obrazovanje. Zanimljivo je da je te iste godine studije medicine završila i prva žena s britanskih ostrva. (8)
Zvuči ironično, ali dok su se na drugim mestima, uspešno okončavale bitke oko prava žena na visoko obrazovanje, kod nas su se tek vodile bitke za otvaranje ustanova visokog obrazovanja. Još za vreme studija, Draga se pokazala kao plemenita osoba i kad god je njenoj otadžbini pretio rat, bila je među prvima koji su joj pohitali u pomoć. (8)
Po izbijanju srpsko-turskog rata 1876. godine, iako je bila nadomak diplome, ona je, patriotski vaspitana, prekinula studije, i požurila da se stavi otadžbini na raspolaganje. Obukla je uniformu, dobila čin sanitetskog poručnika, da bi predano i požrtvovano lečila ranjenike u Beogradu i bolnici u Svilajncu, a našla se i u krvavim borbama na Šumatovcu. (9)
Po završetku rata okončava studije i 1879. godine vraća se u Srbiju kao doktor medicine, hirurgije, babičluka i očnih bolesti. Imala je samo 24 godine kada je postala prva žena lekar u Srbiji. Nastanjuje se kod brata Đure u Jevremovoj broj 6 u Beogradu, gde će kasnije obavljati svoju privatnu praksu (2, 8)
Visoko obrazovanje stekla su i oba Dragina brata. Đura se prvo školovao na Vojnoj akademiji, a zatim u Parizu i Cirihu, gde je stekao diplomu inženjera. Bio je istomišljenik sa Svetozarem Markovićem i urednik Radenika. Drugi brat Svetozar završio je Vojnu akademiju, pisao je udžbenike a u činu inženjerskog pukovnika bio profesor na Vojnoj akademiji. (2, 7)
Ali, tadašnja Srbija još nije bila spremna da prihvati ženu lekara, pa je i pored švajcarske diplome, posebna komisija morala da obavi proveru Draginog znanja (7)
Ministarstvo unutrašnjih dela, pod čijom se upravom tada nalazila zdravstvena služba, nije htelo ni da čuje da pravo lečenja poveri jednoj ženi, pa im se Draga Ljočić obraća s molbom, da joj se dozvoli za bavljenje lekarskog poziva. U molbi između ostalog piše: Ja sam svršila Medicinski fakultet na Univerzitetu ciriškom i položila doktorat kao doktor medicine, hirurgije, babičluka i očnih bolesti, što dokazujem priloženom diplomom. Na osnovu ovoga molim g. Ministra da mi izvoli dati dozvolu da u Beogradu praktikujem. I, ako bi trebalo još kakav uslov da ispunim, molim g. Ministra samo neka narediti izvoli, i to ću ispuniti. (13)
Učinila je to 26. februara 1879. godine, iako je Ministar nameravao da odbije molbu bez obzira što je te godine u Srbiji bilo samo 79 lekara, uglavnom stranaca (13).
Intervenisao je, naime, dr Vladan Đorđević načelnik saniteta pa je Ministar popustio, ali uz uslov da dr Draga prethodno položi državni ispit. Ubrzo je ustanovljena komisija koja je dobila zadatak da reši njenu molbu. Vladan Đorđević, Mladen Janković i Đorđe Klinkovski, sve sama ugledna imena srpske medicine, dobila su nalog da dr Dragu ispitaju teorijski i praktično, iz gotovo cele medicine. (1,13)
Savladala je i tu prepreku. Izveštaj državne Komisije sadržavao je povoljno mišljenje o stručnosti kandidatkinje. Ipak, zbog tadašnjeg stanja u zakonodavstvu i nedostatka želje da se ono izmeni, prva srpska lekarka nije stekla i pravo rada u državnoj službi (1,13).
I tako je počela njena najznačajnija borba koja će joj obeležiti život-borba za priznanje prava žena. Celokupnu svoju koncepciju o uzdizanju žene do slobodne ličnosti i ravnopravnog člana društva, zasnivala je na etičkim temeljima, a ne samo kao izraz ekonomskih, socijalnih i političkih potreba (13,14).
Od pomenute diskriminacije prema ženi lekaru odustajalo se jedino u vreme ratova. Tako je dr Draga dok je besneo srpsko-turski rat, radila kao lekar, iako joj je vlast u mirno doba osporavala stručnost samo zato što je žena? Radila je u čak tri beogradske bolnice: Opštoj, Državnoj, Infektivnoj i Bolnici za ranjenike smeštenoj u Velikoj školi, kojom je rukovodio profesor Josif Pančić (9, 10).
Počela je privatnu praksu, ali pacijenata naročito nije imala. Naredna godina donela joj je priznanje ali i još jednu nevolju: postala je član Srpskog lekarskog društva, ali se zbog zdravstvenih problema 1880. godine uputila na Krim u sanatorijum na lečenje. Sledećeg proleća vraća se u Beograd i nastavlja sa radom u privatnoj praksi (17)
Milutin Garašanin, Ministar unutrašnjih dela, postavlja je za lekarskog pomoćnika u Opštoj državnoj bolnici u Beogradu, tadašnjem najvećem lečilištu u Srbiji 6. jula 1882. godine, gde se naročito izdvajala svojom požrtvovanošću, dobrim, savesnim radom i svima bila uzor. (17)
U njenom privatnom životu dolazi do značajne promene, udaje se 9. januara 1883. godine za g. Aranđela-Rašu Miloševića, novinara, osnivača Radikalne stranke i člana njenog Glavnog odbora, sa kojim će imati četiri ćerke (Radmilu, Spomenu, Zoru i Olgu). I u tom najradosnijem trenutku razbila je još jednu predrasudu i bila prva žena u Srbiji koja je posle venčanja zadržala svoje porodično prezime, ali je imala i velikih problema kao supruga političkog protivnika tadašnjeg režima (2, 4)
Slede najteži dani u njenom životu. Zbog učešća u neuspeloj Timočkoj buni Raša Milošević je, 25. oktobra uhapšen, i posle 8 dana preki sud ga je osudio na smrt. Srećom, istog dana stiglo je pomilovanje kralja Milana i zajedno sa Perom Todorovićem upućen je na izdržavanje robije (2, 4).
Draga je ostala sama, opterećena brigom o svom mužu, obavezom da se stara o njegovim roditeljima, potrebom da se bavi lekarskom praksom, kako bi materijalno pokrila sve zahteve. Porazom na Slivnici stvari su se, ipak, promenile, osuđeni radikali pušteni su na slobodu, te joj se muž vraća kući 1. januara 1886. godine. Krajem iste godine podeliće radost rođenja prve ćerke Radmile, koja će krenuti majčinim stopama i završiti Medicinski fakultet u Cirihu. Radiće kao hirurg u Opštoj bolnici u Beogradu (2)
Kasnije u Beogradu Draga će raditi kao honorarni lekar u upravi Monopola. U decembru 1886. godine Ministar Ilija Garašanin unapređuje je u sekundarnog lekara, ali i dalje bez izjednačavanja u pravima sa kolegama. Povređena i ovom nepravdom u maju 1889. godine, odlučno se obraća Ministru, tražeći ravnopravnost sa muškarcima u službi, ali umesto odgovora biva otpuštena (2, 11)
Samo što ona nikada nije prihvatala poraz. Zbog te vrline, zbog velike hrabrosti koju je oduvek iskazivala na svakom koraku, nastavila je da se bori. Trpela je na svojoj koži, i u duši, ali je nastavila da radi, da izučava i primenjuje medicinu. Ceo njen život i radni vek bili su podređeni tom plemenitom cilju. A priznanje je ipak dolazilo, istina ne iz kruga njenih kolega, već od pacijenata (4, 17).
Tokom devetnaest godina predanog rada uključujući i posao državnog fabričkog lekara uživala je bezrezervno poštovanje svojih muških kolega i neograničeno poverenje svojih pacijenata. Njeno ime se često nalazi u medicinskoj literaturi. Bila je promoter« unapređenja školovanja žena u Srbiji »(17).
Učestvovala je u svim ratovima koje je Srbija vodila od 1876 1915. godine. U dva srpsko-turska rata radila je kao sanitetski poručnik (U prvom od 30. juna 1876. do 1. novembra 1877. godine, u drugom od 13. decembra 1877. do 31. januara 1878. godine), i u srpsko-bugarskom ratu 14. - 28. novembra 1885. godine (9, 10).
Došli su balkanski ratovi: Prvi od 17. oktobra do 3. novembra 1912. godine, Drugi od 29. juna do 10. avgusta 1913. godine. Imala je već 57 godina i bila načetog zdravlja, ali je ne štedeći sebe, radila danonoćno u ambulanti za građanstvo i sirotinju i u bolnici beogradskog dobrotvora Nikole Spasića (9, 10).
Ali, i pored svih zasluga u ratu, nailazila je samo na odbijanje i nepriznavanje, na zidove koje su dizale njene muške kolege. Pa i danas se zaboravlja da su, možda, najveći teret svih srpskih ratovanja za opstanak i slobodu podnele žene (13)
Buknuo je i Prvi svetski rat. Uoči okupacije Beograda porodica je izbegla u Niš, pa su dr Draga i njena ćerka Radmila radile u tamošnjoj bolnici. Neprijatelj je napredovao i porodica se podelila. Raša sa svojih 64 i ćerka Radmila sa 29 godina prelaze preko Albanije, idu na Krf, pa na Solunski front (2, 9)
Dr Draga u 60. godini sa tri ćerke prebacuje se železnicom iz Niša u Solun i dalje u Atinu, odatle preko Rima i Nice, stiže u Lozanu gde sve vreme rata, organizuje slanje paketa zarobljenicima u nemačkim logorima. (2, 9)
Vraća se u domovinu 1919. godine i doživljava pravu satisfakciju. Dobija zvanje pravog lekara i time otvara put svojim budućim koleginicama. Odlikovana je visokim vojnim odlikovanjima. Krajem 1924. godine ostvaruje pravo na penziju, kao lekar Uprave monopola (11).
Bila je jedan od osnivača Materinskog udruženja, zajedno sa Sarom Karamarković 1904. godine, ustanove koja je imala zadatak da smanji smrtnost odojčadi, zbrine napuštenu i na ulici ostavljenu decu. Zahvaljujući njenoj preduzimljivosti, ovo udruženje je sledeće godine dobilo zgradu u Studentskoj ulici, u kojoj je otvoren Dom za nahočad. Dobrovoljno je radila kao lekar u Domu pet godina i bila isto toliko predsednik ovog humanitarnog udruženja. Lečila je bez honorara i učenice Radničke škole, koja je postojala pri beogradskom Ženskom udruženju. Za novac je radila jedino u Fabrici duvana i šibica, gde je provela više od 30 godina, gde su je svi zaposleni zvali majkom (17, 18).
Bila je prvi predsednik Društva beogradskih lekara, koje je osnovano 1920. godine, koje će sinhronizovati akcije prikupljanja dobrovoljnih priloga, za izgradnju Ženske bolnice na Dedinju, sa 600 postelja za žene i decu, u spomen inicijatorke za izgradnju te bolnice dr Elze Inglis (Else Inglis), koja je u Prvom svetskom ratu bila na čelu britanske misije u sastavu srpskog vojnog saniteta. Beogradske žene lekari radile su u bolnici besplatno, jer je bolnica morala da se izdržava od prihoda bolesnika, što je bilo nedovoljno (16, 17, 18).
U čast tridesetogodišnje službe dr Drage Ljočić, njeni prijatelji su 1909. godine, priredili svečanu akademiju po završetku bolnice na Dedinju, a jednu bolesničku sobu mermernom pločom označili njenim imenom (17)
Bila je prva žena lekar koja se još na početku svog radnog veka 1880. godine, bavila poslovima oko uređivanja Srpskog arhiva. Kao znalac stranih jezika revnosno je pratila dostignuća u evropskoj medicini a bavila se i prevođenjem (18).
Krajem februara 1926. godine u prostranoj sali gradske skupštine, uz tihe zvuke orkestra, Društvo žena lekara iz Beograda čekalo je dolazak slavljenice dr Drage kojoj je ta svečanost bila priređena u slavu sedamdesetog rođendana. Ćutke su posmatrali ženu koja je potom ušla u prostoriju i laganim koracima krenula prema podijumu. Ali, tajac se brzo pretvorio u ovacije, u nalete aplauza, svi su se divili ženi koja je po mnogo čemu obeležila ne samo srpsku medicinu s početka 20. veka, već i borbu za ženska prava. Dok je dr Draga u svečanoj haljini prolazila kroz oduševljenu masu, u očima joj je plamteo nepokolebljivi ponos i mir, kao kod svih ljudi koji uspeju da prođu kroz život najtrnovitijim putevima. Stoga je ta vrlina, ta snaga koja je isijavala iz njenih očiju, samo još više rasplamsavala gromoglasan aplauz koji se činio nezaustavljiv.
Međutim, iako to niko nije primećivao, u dubini srca doktorka Draga je poželela da zaplače. Premda se nije videlo, zelene oči bile su joj setne. Bio je to kraj jedne duge patnje i vrhunac njenog života. Sve ono čemu se nadala, sve ono kroz šta je prošla, svaki san koji je snivala tokom sedamdesetogodišnje odiseje, sve ju je vodilo prema ovom trenutku (2).
Možda je« najveća tragedija »koja je zadesila Dragu Ljočić bilo baš rođenje u Šapcu 1885. godine, u veku koji ne beše naklonjen ambicioznim ženama (11).
Bilo je to doba pretećih ratova te bi muškarci, pošto bi se vratili s polja, oštrili svije noževe i jatagane, glancali karabine. U vazduhu je stalno vladao strah od neprijatelja koji je začas mogao da se pojavi na granicama otadžbine. U takvom svetu koji je jedino priznavao pravo jačeg, obaveza žene bila je da bude u kući, i uz decu, pa je bilo teško da iskaže svoje sposobnosti. Ali i u čitavoj Evropi žene su u to vreme imale podređenu ulogu. Anton Čehov je čak napisao: Za trideset godina otkako postoje, žene lekari nisu izradile nijednu ozbiljniju disertaciju koja bi ukazala da su one uspešne u kreativnom pogledu. Nije onda čudo što je njegovo ime tako često prelazilo preko usana feministkinja (4, 16,17)
Izuzetak je učešće žena prvih srpskih studentkinja koje su se u ranim sedamdesetim godinama 19. veka okupile u Cirihu, a među njima beše i Draga. Upoznate sa idejama ruskih revolucionara, one su po povratku sa studija pokušale da prosvećivanjem naroda i zalaganjem za socijalnu pravdu i same učestvuju u promenama srpskog društva. One su svojim raznolikim delatnostima doprinele političkoj i društvenoj emancipaciji žena (5, 13).
Prva srpska lekarka umrla je devet meseci kasnije, 5. novembra 1926. godine, u svojoj kući na Topčideru, znajući da je izvojevala bitku svog života, da je pobedila, da je bila u pravu. Ali, bile su u pravu i koleginice s te poslednje velike svečanosti, koja je završena rečima: Zbog svega toga će ime Drage Ljočić živeti i onda kad nje više ne bude bilo. (7, 18) Sahranjena je na beogradskom Novom groblju. U Beogradu danas, na Paliluli jedna ulica nosi ime dr Drage Ljočić (2).
Prva srpska žena lekar, iako se o njoj malo zna, obeležila je po mnogo čemu, ne samo srpsku medicinu početkom 20. veka, već i borbu za priznanje, za uzdizanje žene do slobodne ličnosti i ravnopravnog člana društva.
Po pisanim podacima koje sam našla o Dragoj Ljočić, mom idolu, s punim pravom mogu reći: lepa i umna ponos roda svog za svagda ovenčana epitetom prve žene lekara u Srbiji.
LITERATURA
1. Ivanović D.: Draga Ljočić: Prva žena lekar u Srbiji, Istorija srpskog zdravstva i medicine, str. 32 38
4. Up: Trgovčević Lj.: O studentkinjama iz Srbije na stranim univerzitetima do 1914. godine, u: Srbija u modernizacionim procesima XX veka, Položaj žene kao merilo modernizacije, Beograd, 1998. str. 83 101
