PREDSTAVNICI SAMOSTALNOG SINDIKATA METALACA SRBIJE U ZAGREBU 
Delegacija Samostalnog sindikata metalaca Srbije je 29 - 30. marta 2012. g. učestvovala na sastanku članica organizacije buduće Evropske industrijske federacije radnika (EIWF) u Jugoistočnoj Evropi. 
Pored delegacije Samostalnog sindikata metalaca Srbije, sastanku su prisustvovale sve članice EMCEF, EMF, ETUF u Bugarskoj, Bosni i Hercegovini, Hrvatskoj, Srbiji, Makedoniji, Rumuniji i Crnoj Gori radi pripreme Osnivačkog kongresa 16. maja 2012. god. Predstavnici EMF-a Urlih Eckelmann, EMCEF-a Michael Wolters i ETUFA Luc Triangle su predstavili buduću organizaciju EIWF, njenu strukturu i buduće zadatke. Između ostalog, istakli su da će nova organizacija brojati preko 8 miliona članova, 230 pojedinačnih članica podeljenih na 8 regija od kojih je jedna Jugoistočna Evropa. 
Organizaciju sastanka omogućila je Fondacija Fridrih Ebert, a učesnicima sastanka ispred te organizacije, obratio se Roland Feicht koji je pozdravio odluku o ujedinjenju i budućoj organizaciji i poželeo mnogo uspeha u radu. 
