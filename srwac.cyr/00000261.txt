Radio sam u Elektromoravi u Ovčar Banji od 1. septembra 1955. do 30. novembra 1958. godine, u svojstvu glavnog knjigovođe preduzeća. Radio sam u vreme kada je završavana izgradnja dve hidrocentrale na Zapadnoj Moravi u Ovčarsko - Kablarskoj klisuri - HE Ovčar Banja i HE Međuvršje. Centrale imaju po dva agregata od po 2, 5 i 4, 5 MV, ukupne snage 2 7 = 14 MV. HE su podzemne. Centrale je finansirala Savezna vlada - iz SIF - a.. Znači, bile su od značaja za celu državu SFRJ. C entrale su puštane u rad sukcesivno. Agregat po agregat.
Struju smo prodavali Elektroprivredi Srbije. Jedan DV je išao prema Čačku. I ako smo imali veoma malu proizvodnju struje - u današnjim razmerama nikakvu, sasvim beznačajnu, mi nismo mogli da prodamo koliko smo mogli da proizvedemo struje. O svom trošku, izgradili smo DV 35 KV Ovčar Banja - Sevojno, da bi smo isporučivali struju Valjaonici bakra u Sevojnu.
Jednu noć su me odveli u HE Ovčar Banja. I šta mi pokažu. Bilo je pola noći, radio je manji agregat od 2, 5 MV i na satu pokazuje proizvodnju od svega 500 KV - potrošnja nikakva.
Ali, u to vreme još nije bilo društvenih stanova, ili retko, u stanovima nismo imali nikakve električne aparate. Moj prvi električni aparat bila je stona lampa, koju sam kupio, na jednom službenom putu u Beogradu, 1955 ili 1956. godine. Električni šporet, marke AEG, kupio sam 1956. godine za 64.000. - dinara, a moja plata, koja je bila odlična u tadašnjim prilikama, je iznosila 19.500. - dinara. Nekako doznamo, da su se u Kraljevu kod Gvožđara pojavili u prodaji nekakvi električni šporeti. Kažu, nema potpale, nema luča, nema cepanja drva, samo okreneš prekidač i ringla ili rerna se usijaju. Milina jedna.
Direktor nam da vozilo DODž - vozilo terensko otvoreno Američke vojske, sa strane na klupe posedamo nas desetak iz preduzeća i pravac u Kraljevo. Put do Kraljeva, a i svi putevi su bili makadamski. Vozimo se a za nama oblak prašine. U nekoj Gvožđarevoj prodavnici nađemo svega 2. šporeta u prodaji. Jedan uzme Ivan Radovanović, mašinista HE Ovčar Banja, a ja drugi. Mi puni sreće. Naš direktor, Radojica Jovanović, dipl. el.ing. morao je da čeka još najmanje godinu dana, dok nije pronašao da kupi šporet. Njegova g - đa Irina, rođena novosađanka, morala je još godinu dana da loži vatru u šporetu na drva, kao i cela naša Kolonija U krugu naše Kolonije samo se priča o našim šporetima na struju. Jedne prilike, u razgovor se uključi i Dragi Simonović, glavni mašinista HE Ovčar Banja. Kaže nam, šta se čudite. Ja sam pre rata, u Trepči u Rudniku, u stanu imao pored šporeta i bojler i frižider. Naravno, čudili smo se. Jer, mi nismo imali pojma šta je to bojler i frižider.
Sela su bila neelektrificirana, a gradsko stanovništvo je imalo tek po neki radio - aparat, industrija tek u začetcima, tako da je i proizvodnja struje bila veoma mala. Prosto čovek da ne poveruje, da tako male centrale nisu mogle da rade punim mogućim kapacitetom, voda se prelivala preko brana neiskorišćena. Neverovatno, ali je tačno.
Bila je jesen 1945. godine - godine koje je završen Drugi svetski rat. U Kulinovcima, selu pokraj Čačka, dogodila se velika tragedija. Jedno veče, pred sumrak, četnici su ubili tri rođena brata: Dragoslava - Draga / 1903 /, Uroša / 1913 / i Milisava - Miću / 1922 / Bugarčića. Ubili su ih dok su radili na čišćenju kanala pored puta, koji prolazi tik uz ogradu njihovog dvorišta od kuće.
Vlast je odmah preduzela izvesne represivne mere. Iz susednog sela Atenica proterali su celokupne porodice, koje su pripadale četničkom pokretu. Koje su mogle imati bilo kakve veze sa ostacima četničkih formacija koje su se nalazile u šumi u planini Jelici. Ove porodice bile su internirane u sela sa druge strane Zapadne Morave - sa leve obale reke.
Operaciju interniranja vršile su jedinice 48 - me Makedonske brigade, koja je bila stacionirana u Artiljerijskoj kasarni u Čačku, milicija, a i mi Skojevci i članovi partije bili smo na neki način uključeni u akciju. Ja sam se uključio u akciju tek na kraju. Išao sam u Peti razred gimnazije, imao sam samo tek navršenih 16. godina i bio sam stalno naoružan sa konjičkim karabinom Konjice predratne vojske. Tako sam se našao u dvorištu Obrada i Dobrivoja - Dola Jelušića, čija je kuća približno na sredini sela Atenice. Kuća velikih domaćina, u dvorištu dosta objekata. U njihovoj kući bio je nekakav štab koji je rukovodio operacijom interniranja.
Samo sam se jednostavno nalazio u tom dvorištu. Ništa nisam radio, samo sam se šetkolio i posmatrao. Jednog momenta, mislim da je bio neki oficir, dovede jednog mladića iz sela Atenice / I. S. /, ubaci ga onako slobodnog u podrum jedne od kuća, a mene pozva - videći da ništa ne radim, i kaže mi: zaključaj podrum i čuvaj ga, pokušao je da pobegne.
Kasnije, pred samo veče, dođoše neki, naravno stariji od mene, hoće da uđu u podrum - kažu da u podrumu ima vina.. Ja im objasnim da ne mogu da ih pustim. Naravno, ubediše me. Kad u podrumu, stvarno, bačve pune umuljanog grožđa, vino tek na početku previranja / šira /. Tražiše oni neku posudu po kućama i ostalim objektima, ama baš ničega ne bejaše, u šta bi mogli da natoče vina. Tek nađoše neki sav izlupan i prljav lavor od aluminijuma. Ko zna zašta je upotrebljivan. Obično su ga seljaci upotrebljavali za noćne potrebe za malu nuždu. Izvadiše kofu vode iz bunara i malo kao opraše lavor. Drugi su u isto vreme pronašli na nekom tavanu pršutu, još nedovoljno suvu. Pravo je čudo kako pršuta nije već ranije otkrivena i pojedena. Jer ničega nije bilo u kućama ni u dvorištu. Verovatno je porodica nešto poterala sa sobom, a ostatke je vojska sve zbrisala. Lično sam brojao da je za ogradom izvan dvorišta bilo 36. andaća - iznutrica od razno raznih poklanih životinja - rogate stoke i ovaca.
Dogovore se ovi momci da svak popije po pun lavor vina. Oni nekako popiše. Nudimo i ovome zatvoreniku, stvarno dobronamerno, a on sve vreme cmizdri, bio se uplašio, i koliko znam nije hteo da i on popije sledovanje. Dođe vreme i na mene. Odbijam ja uporno. Kao, prvo ja sam na straži i kao drugo ja nikada do tada nisam ništa pio. Nateraše me. Na silu, jedni me drže a drugi pridržavaju lavor. Znam samo, da je vino bilo resko slatko. Šta je posle bilo ne znam. Samo su mi posle pričali da sam bio mrtav pijan. Bili su se za mene uplašili. Kažu da sam puno povraćao. Probudio sam se tek sutradan, tek kući mojoj. Kako sam kući stigao nije mi jasno.
Bilo je to šestdesetih i sedamdesetih godina prošloga veka. Na samom početku naše ulice Vladana Šićevića, u gradskom naselju Kulinovačko polje, kod samog semafora iza Gradske bolnice, preko puta O. Š. " Sveti Sava ", radila je nekakva kafana. Kafana je radila preko dana, a naročito je bila puna gostiju noći. Bilo je tu i muzike i pevačica. Noći je bila prepuna gostiju. Bilo je tu puno pijanaca i svakavih ljudi, a boga mi tu su se viđali i ugledniji ljudi - domaćini i politički i društveni radnici. Narodu nikada nije bilo mnogo zabave i uživanja. Od naših kuća - Šolajića, kafana se nalazila na oko 50 metara, veoma blizu.
Moj stariji brat Milutin - Lule Šolajić / 1925 - 1998 /, po zanimanju mašin - bravar, poznati i priznati kalioničar u Tehničko remontnom zavodu u Čačku, Milan Radosavljević / 1926 - 1981 /, šef menze u Fabrici Cer u Čačku, Milomir - Miko Ružičić / 1926 - 1998 /, penzionisani mornarički podoficir JNA i još neki iz njihovog društva, znali su da često sede u ovoj kafani. Svi su oni bili aktivisti u društvenom životu u mesnim zajednicama i u partijskim organizacijama. I u kafani, i ako se nisu donosile odluke, ono se znalo da se mnoge stvari u razgovorima unapred odrede u rešavanju.
Naravno, društvo je izlazilo u provod bez supruga. Supruga moga brata Milutina - Grozdana prigovaraše mužu da nije lepo što on i njegovo društvo ne povedu i supruge u izlazak iz kuće.
Tako jedno veče Milutin i njegovo društvo povedu i supruge u kafanu - u provod. Kada se kafana podnapila počele su da lete čaše, flaše i stolice. Nastala je tuča i vriska žena, bežanje iz kafane glavom bez obzira. Jedva se društvo nekako izvuče iz kafane bez nekih posledica.
Kada su došli kući supružnici Milutin i Grozdana, Milutin se obrati supruzi: " Vidiš ženo kako je meni, misliš da je meni lako sedeti u kafani ".
Naravno, Grozdani više nije padalo na pamet da mužu stavlja primedbe zašto izlazi bez nje.
Komercijalna banka Beograd - Za gen. dir. i pred. upr.odb. - Zašto ne pišu i ćirilicom?
jovansolajic 01 Septembar, 2010 10:40
ZA GENERALNOG DIREKTORA I PREDSEDNIKA UPRAVNOG ODBORA BANKE - LIČNO
Poštovana gospodo,
Vaša Banka je, predpostavljam, najveća srpska banka, a i jedna ste od retkih domaćih banaka na našem bankarskom tržištu.
Para mi oči, a i mozak, vaša reklama u današnjoj POLITICI o 40. godišnjici vašeg postojanja i delanja. Zašto na latiničnom pismu? Em POLITIKA je na ćirilici, a i vi ste Srpska banka. U Srbiji živi većinski srpski narod, u Ustavu piše da je u Srbiji u službenoj upotrebi srpski jezik i ćirilično pismo, a vi ste srpska banka i pišete uglavnom sve na latinici. Što ne udostojite i srpski narod da mu se obraćate na njegovom tradicionalnom pismu.
U međunarodnoj komunikaciji pišite kako hoćete, ali u komunikaciji sa narodom u Srbiji pišite ćirilicom. Napravite razliku između naše banke i stranih banaka u Srbiji.
Bilo bi pristojno da i strane banke pišu na državnom pismu. Ali to od njih, dao Bog, niko nije ni tražio, a i oni su se ugledali na praksu domaćih banaka. Dajte lep primer.
Učestvovao sam na izgradnji pruge Šamac - Sarajevo, 1947. godine, kao brigadir. Na izgradnju sam otišao sa omladincima iz Moravičkog sreza iz Ivanjice. Hteo sam brzopotezno da odem na izgradnju, nudili su mi u Sreskom komitetu omladine da idem ali nešto kasnije sa Čačanima, da će da mi daju neku funkciju u štabu brigade, obzirom da sam bio i organizovan - član SKOJ - a, pa sam se tako našao u nekoj brigadi iz Ivanjice - silom prilika.
Stanovali smo u jednoj DSH baraci, u pola barake muškarci, u drugoj polovini devojke, pregrađivala nas je drvena pregrada.
Posle večere odlazilo se odmah na spavanje. Jedan od naših muškaraca - brigadira, pričao je viceve. On je isto tako Čačanin, zaboravio sam mu ime, iz ravnih je moravskih sela.
Svako veče pričao je viceve, naravno preovladavali su " masni " vicevi. Primera radi, krene sa vicevima o popovima i celo veče priča viceve na temu popova, itd. A, umeo je i da ih ispriča. Mi smo se valjali od smeha. Pojedinci su skakali sa gornjih kreveta, hoće ljudi da se polome. A, devojke, čim ovaj počne da priča viceve one se utišaju, kada završi sa pričanjem, prolomi se vrisak. Mada su devojke daleko slabije mogle da čuju od nas, mogle samo samo više da naslute o čemu ovaj priča. Verovatno, da su se sve nabijale na drvenu pregradu. da bi što bolje čule. Dežurni nas je svako veče opominjao da prekinemo sa vicevima, ali ovaj je morao da i dalje još po neki vic da ispriča.
Dva meseca, ovaj je pričao viceve, apsolutno ni jedan nije ponovio. Odakle mu tolika memorija. Imao se utisak da ih je u hodu izmišljao. Lik ovoga brigadiste mi je ostao u sećanju. Ništa osobeno na njegovom liku nije bilo. Prošle su desetine godina, nikada nisam imao prilike da ga sretnem. Tek posle pedesetak godina, od našeg bavljenja na pruzi Šamac - Sarajevo,, jednoga petka, kada je pijačni dan u Čačku, za jednom tezgom, u radničkom odelu i sa kačketom na glavi, prepoznam pričaoca viceva. Pitam ga i ustanovimo da smo bili u istoj brigadi i pomenem mu njegove viceve. Pitam ga šta je završio od škola, gde je radio i da se verovatno sada već u penziji, više iz hobija, bavi povrtarstvom i voćarstvom. Kada on, ni pet ni šest kaže, pa ja sam seljak iz tog i tog sela i da se i on čudi kako me nije ranije sretao. O čoveče, zar je moguće, da seljak, sa 18. godina starosti ima takvu inventivnost, takva zapažanja, takvu memoriju i nadarenost. Bio sam ubeđen a i ostali brigadiri, da je školarac i te kakav, a on samo običan seljak.
Ministarstvo za telekomunikacije i infra strukturu - Zašto Telekom piše samo latinicom?
jovansolajic 30 Avgust, 2010 10:43
MINISTRU ZA TELEKOMUNIKACIJE I INF. DRUŠTVO - LIČNO,
Poštovana ministre,
Koliko mi je poznato, Telekom je javno preduzeće, upravo preduzeće u državnom vlasništvu.
Ova ustanova, ili preduzeće pišu sve na latinici: račune, telefoni su programirani na hrvatskoj ošišanoj abecedi, ali za bugarski i makedonski jezik je primenjeno ćirilično pismo.
Devedesetih godina prošloga veka / 25. avgust 1994 /, Elektrodistribucija iz Čačka, postavlja je kamen temeljac za izgradnju jedne od od ključnih TS 35 / 10 KV u Kotraži u Dragačevu.
Dragan Vasović, direktor Elektrodistribucije u Čačku, na proslavu pozove i princa Tomislava Karađorđevića. Princ je stigao u Čačak rano u nekakvom luksuznom automobilu države Srbije sa vozačem verovatno visokim službenikom državne bezbednosti. Pošto je princ stigao rano, trebalo je da ga neko odvede na doručak. Direktor Dragan Vasović, pozove me to jutro i ponudi mi da ja izvedem princa Tomislava na doručak. Nije mi bilo jasno, tada ni sada, zbog čega direktor Dragan Vasović, nije vodio on princa na doručak. Ja sam bio već u penziji, ali rado prihvatim. Sa mnom ide na doručak Sveto Stanković, dipl.el.ing. iz Elektromorave iz Čačka i Milutin Milošević, direktor " Morave " iz Čačka..
Mesec avgust, velika vrućina. Ali šta da radim. Moram biti koliko toliko elegantan i pristojan. Nije mala stvar praviti društvo jednom princu - sinu kralja Aleksandra Karađorđevića. Obučem košulju sa kratkim rukavima i stavim odgovarajuću kravatu. U kancelariji, kod direktora Vasovića, upoznamo se nas dvojica sa princom, popričamo malo, i odemo preko puta Upravne zgrade Elektrodistribucije u Čačku, u prelepi ambijent u Baštu Prvi maj. Kada smo silazili, princ nas zamoli, da ga malo pričekamo, da ode do auta na parkingu. Gledamo šta biva. Princ iz auta uzima kravatu i navlači je. Obraća se meni i kaže da je nepristojno što i on nije sa mašnom i da mora i on da se uredi. Mada i Sveto nije bio sa kravatom. Ja mu kažem da bi bi, lo mnogo nepristojno da sam ja došao bez kravate i da mogu da je skinem da bi sve bilo u redu. Međutim, on je ostao pri tome da mora da bude sa kravatom. Bili smo sličnih godina: princ Tomislav je 1927. godište, Sveto 1925. a Ja 1929. godište.
Princ i nas trojica sednemo za jedan sto, a vozač za drugi sa preskokom jednoga stola. Ja sam domaćin. Pozovem kelnera. Kelner, bog zna kako, sa velikim naklonom, deklamuje šta sve imaju za doručak. Puštamo princa da prvi kaže šta želi za doručak. Kaže: 100 grama pršute i po jednu krušku i jabuku. A, nas dvojica, naravno pristojno molimo princa da uzme nešto po velikom izboru od roštilja. Međutim, on osta pri svome. Kaže, nije mu potrebno više hrane. A, imao je tada blizu 70. godina, a liniju kao mladić. Visok, mršav, bez imalo stomaka. Nas trojica, po običaju lepo smo doručkovali, ali smo vodili računa, da ne ostavimo utisak nekakvih žderonja.Govorio je čistim srpskim jezikom bez naglaska.
Pričali smo o svemu i svačemu. Princa je najviše intersovao život običnog čoveka, naročito našeg seljaka. Nije mogao da veruje, da u Srbiji i danas žive seoska domaćinstva sa jednom kravom, sa malim posedom, da je produktivnost rada u poljoprivredi na niskom nivou. Kaže nam princ, kakve su prilike u Engleskoj. U Engleskoj se bavio poljoprivredom, morao je da gaji jabuke na 150. HA - da bi mogao da izdržava porodicu. I nije bio bogat. Pričao nam je o tome da su Karađorđevići podneli zahtev za vraćanje imovine i još o puno tema. Sveto je pokušavao da nametne temu da i on ima plave krvi, da i on potiče iz porodice plemića. Ali, princ Tomislav, nije pričao o svojoj veličini, pa samim tim nije prihvatio razgovor na tu temu.
Posle doručka, sa tri auta otputujemo u Kotražu, na udaranje kamena temeljca za izgradnju TS.
Sve lepo bude.Izuzev jednog velikog propusta. I ako je princ Tomislav bio zvanično pozvan na svečanost, i ako je bio najstariji po protokolu, nije mu pripala čast da on postavi kamen temeljac. Tri govora održaše zvaničnici i niko i ne pomenu princa. Ja šapnem Draganu Vasoviću o tom propustu, a on prenese Predsedniku SO Lučani, te ovaj uzme reč i pozdravi prisutnog princa Tomisla Karađorđevića.
Posle te ceremonije direktor je priredio svečani ručak u menzi Pogona Elektrodistribucije u Guči. Za ručkom, sedeo sam naspram princa. A, princ Tomislav, koliko je bio običan i kulturan, dva - tri puta mi klimnuo glavom i nasmešio se.
Zašto novinar B - 92 ima pravo da se obraća latiničnim pismom, a zamenik tužioca nema pravo da traži da mu pitanje bude postavljeno na ćirilici. U najmanju ruku, oni treba da budu ravnoprvani. S tim, što ćirilica treba da ima izvesnu prednost i prednost uvek ima onaj kome se obraćate i koga molite. Ima prednost, jer je to pismo većinskog srpskog naroda i što je zvanično službeno pismo u celoj Republici Srbiji.
Prema tome, nigde ne piše, kako kaže Telesković, da je u Srbiji zvanično pismo latinica.
Krajnje je vreme, da javne ličnosti, pa i novinari, znaju da je u Srbiji državni jezik Srpski jezik i ćirilično pismo, jer tako piše u Ustavu, koji je donet još 2006. godine.
Srpsko pismo je sistematski potiskivano posle Drugog svetskog rata. G - in Telesković bi nastavio sa progonom i izvrgavanju ruglu srpskog jezika i ćirilice. Gospodin Telesković smatra da polupismeni ne znaju latinicu, a ja naprotiv, da oni koji se ne služe ćirilicom da su oni polupismeni. Vi će te retko sresti Srbina, koji je visoko obrazovan, koji se ne služi ćiriličnim pismom, ali za to veoma slabo obrazovani isključivo pišu latinicom - stalno kao pokazujući koliko su pismeni, znaju pobogu čak i latinicu..
Bolje bi bilo, za g - na Teleskovića, da je pitao novinarku zbog čega se njena TV ne služi ćirilicom, već isključivo latinicom. Ipak je TV javni servis i kako to da oni prenebregavaju pismo ćirilicu, tradicionalno pismo većinskog Srpskog naroda. Da ne bi cepidlačili oni pišu isključivo latinicom. Zašto u njenoj TV ćirilica nije bar ravnopravna, već je 100 % izbačena iz upotrebe. Kao da je zabranjena zakonom. U svakoj drugoj državi, oni bi bili bojkotovani. Zašto Mađar ili građanin druge nacionalne manjine ima pravo i traži da mu se obraćaju na maternjem jeziku i na njegovom pismu, a Srbin u svojoj nacionalnoj državi nema pravo. To je, najblaže rečeno, apsurd.
G - ne Teleskoviću, vi ste ti koji pokazujete totalno neznanje. Saobraćajni pravci, putokazi, nazivi mesta, po Ustavu moraju biti ispisani na srpskom jeziku i ćirilicom i ispod takvih napisa i na drugom jeziku i pismu, ako je to zakonom propisano na osnovu Ustava. Ustav obavezuje da sve što je napisano za javnost mora biti napisano na srpskom jeziku i ćirilicom. Službena upotreba srpskog jezika i ćiriličnog pisma, obavezuje sve državne institucije, javne ustanove, javna preduzeća, državne agencije, državna predsavništva, strana državna predstavništva, itd. da pišu na srpskom jeziku i ćirilicom.
G - ne Teleskoviću, vi bezobrazno izvrgavate ruglu ćirilicu. Nije vam palo na pamet, da napištete, kako su Rusi prvi u istoriji poleteli u vasionu, kako je prvi kosmonaut bio Jurij Gagarin, itd i sve to napisano ćirilicom.
Poznato mi je da nekima, koji nisu Srbi, i koji stalno imaju nešto protiv Srba, da ćirilicu ne mogu očima da gledaju. Treba da znate, ne mrze oni srpsku ćirilicu zbog izgleda tih slova, već što iskonski mrze taj narod. Inače, naša ćirilica je prelepa i najjednostavnije je pismo u svetu.
Šta vam govori činjenica, g - ne Teleskoviću, da se u svetu - sve ono što je napisano na SHBCG jeziku latinicom svrstava u hrvatsku baštinu, a samo na ćiriličnom pismu u srpsku baštinu.
Za to ne znam što se vama toliko gadi na to naše pismo, predpostavljajući da ste Srbin, a ako niste ja vam se izvinjavam.
S poštovanjem,
Ovaj članak POLITIKA nije objavila. Zašto? Za to što bi to bio šamar njihovom uredniku a i saradniku - uvodničaru. Neće da priznaju grešku. Umesto, da proveravaju istinitost " činjenica ", koje su veoma bitne, kao što je " da su ćirilica i latinica zvanična pisma u Srbiji ", - a, naravno nisu, i druge neistine, uredniku se mnogo dopalo, što ovaj saradnik napada nekog zvaničnika, koji se, zamislite, usudio i tražio da mu se obraćaju na ćirilici.
Ispada, da je veliko ogrešenje i pominjati ćirilicu u Srbiji - za njih nema veze šta piše u Ustavu. I ne čudi onda, da u skoro svakom broju POLITIKE nailazimo na materijalne greške.
I šta onda biva, greška se prepisuje i tako 3. puta napisana laž ili neistina postaje istina.
U svoje vreme pisao sam Politici o tome, kako se krši Ustav - da u pojedinim selima i mestima u Vojvodini, gde žive Mađari, kao većinski narod, table mesta napiosane su samo u mađarskoj verziji naziva i na mađarskom jeziku i da se tamošnji Srbi osećaju kao da žive u stranoj državi.
Ni ovaj članak POLITIKA nije štampala.
Pisao sam Ministru unutrašnjih poslova, u vezi saobraćajnih tablica i u vezi latinice na saobraćajnim policijskim vozilima i na odelima. Odgovorio mi je, da se radi o sredstvima od pre donošenja novog Ustava - da se nove količine pišu na ćirilici, a za nove saobraćajne tablice, rečeno mi je da moraju biti i na latinici, jer je SFRJ potpisala neku konvenciju.
Nisam se sa ovim složio - rekavši, da je Ustav stariji od bilo kakve konvencije i da moraju doneti Zakon kojim bi ovo regulisali, uprotivnom prekršiće Ustav.
I na žalost, posle moje prepiske nabavljena su vatrogasna vozila na kojim su pisanija napisana latiničnim pismom.Ali, svaka čast ovom ministru i njegovom ministarstvu, udostojili su me te su mi dva - tri puta odgovorili na moje obraćanje.
Još mi je udostojio i ministar Bradić, a drugi ministri i ministarstva ne haju - što im se jedan običan građanin obraća.
Jutros čitam u POLITICI da Državna lutrija krši Zakon i Ustav, u vezi broja emisija lutrije. Nije ni čudo. Pa, oni krše zakon na svakon koraku. Sve pišu latinicom, i ako se zovu " Državna.. ". umesto ćirilicom. Istina, samo na kanti za otpatke piše / video sam je u njihovom objektu u Čačku / ćirilicom " Kanta za otpatke ". Koliki sarkazam. Možda je to urađeno nedronamerno. O ovome sam pisao Lutriji više puta, a i ministru finansija.
Država Srbija otvori Univerzitet u Novom Pazaru, na kome stoji tabla Državni univerzitet u Novom Pazaru ispisan latiničnim pismom.
Beogradsku Arenu napravi ovaj narod, a oni ne udostojiše da bar i ćirilicom napišu naziv.
Jednom rečju, Država, upravo vlast mora da predvodi u sprovođenu Zakona i poštovanju Ustava. Mora da da primer građanima i da od građana traži i bude rigorozna u primeni propisa. Ne zaboravimo. da su bolji i lošiji zakoni koji se striktno sprovode od dobrih zakonskih rešenja koja se delimično sprovode.
Na mome ulazu, na prvom spratu, u ulici Filipa Filipvića br. 41 u Čačku, stanovala je porodica Vinka Uvodića, pukovnika, direktora tehničko remontnog zavoda u Čačku.
Pukovnik Vinko je živeo sa suprugom Blankom i sa dve odrasle ćerke. Sam je radio i prihodovao. Od plate, i ako je imao pukovničku platu, morao je da se dovija da bi se živelo pristojno. Imao je tri odrasle žene u kući, a kao pukovnik i direktor morao je da se u društvu i ponaša kako dolikuje. Što je izazivalo dodatne troškove. Morao je često da putuje u Beograd, gde su nam bile komande. Svraćalo se obavezno, radi predaha u Ljig, u odlasku, ponekad i u povratku i bilo da je koliki ceh uvek je Vinko morao da plati. Govorio mi je, najstariji mora da plati. Šofer koji ga vozi ima istu dnevnicu kao i pukovnik, ceh plati pukovnik, a nikako šofer i tako svaki put.
Supruga Vinkova - Blanka, bila je jako sposobna žena. Blanka ode na stočni pijac u Ljubić i kupi prase, potera ga na povodcu od stočne pijace preko mosta na Zapadnoj Moravi, pa Gradskim bedemom do stana, u vešeraju zgrade prase sama zakolje, ugreje vodu u kazanu, u koritu prase ošuri, izvadi i sredi svu iznutricu, meso istranžira i stavi u frižider. I tako, za mnogo manje pare, reši pitanje obskrbe sa mesom. Nije se libila, da kroz grad, skoro ima kilometar, tera prase na povodcu.
Naše " seljančure " nisu mogle to da svare - da žena pukovnika i direktora Tehničko remontnog zavoda u Čačku tako nešto radi.
Bilo je to pedesetih i šestdesetih godina prošloga veka.
Vinko Uvodić, po odlasku u penziju, preselio se u Zagreb, inače je rodom iz Klisa kod Splita. Mnogo je voleo Čačak i Čačane. Često je dolazio iz Zagreba u Čačak. Tako je jedne godine, na putu za Čačak, u sudaru sa jednim Grkom, na auto - putu Zagreb - Beograd, poginuo on, supruga mu Blanka i starija ćerka. Pok Blanka je sedela na zadnjem sedištu sa mlađom ćerkom, kada je videla pogibelju, zgrabila je ćerku, bacila je sebi u krilo, pokrila je svojim telom, ona pogine, a ćerka tako reći ostane nepovređena.
Uvek sam govorio i o tome razmišljao. Jedno je visina nečije plate, a sasvim drugo prihodi po članu domaćinstva. Socijalna karta daje sasvim druge pokazatelje. Može da se desi da pukovnik ima niži standard od poručnika.
Ministarstvo za telekomunikacije i inform. društvo - Zašto na Glavnoj pošti u Beogradu latinica?
jovansolajic 24 Avgust, 2010 12:21
ZA MINISTRA ZA TELEKOMUNIKACIJE I INFORM. DRUŠTVO - LIČNO
Poštovani ministre,
Na zgadi Glavne pošte u Beogradu, tekst naziva " GLAVNA POŠTA, ITD ", ispisan je latinicom.
Pošta je, koliko mi je poznato, javna ustanova, te je prema čl. 10. Ustava, u obavezi da piše ćirilicom obavezno, a i latinicom ako je to propisano zakonom a na osnovu Ustava. Novi Ustav je donet već pune četiri godine.
Molim vas naredite da stvari dovedu u red, da vaše ustanove moraju poštovati Ustav.
Kao prvo, nije u redu, da nacionalna penzija bude u fiksnom mesečnom iznosu od 50.000. - dinara. Sada, najviša penzija po starom Zakonu iznosi nešto oko 75.000. - dinara, a po novom Zakonu oko 110.000. - dinara. Nagrađeni sa nacionalnom penzijom i sa ostvarenom može da ima ukupna mesečna primanja i preko maksimalnih penzija ostvarenih iz penzionog osiguranja, što nije u redu.
Nacionalna penzija ima, pre svega, socijalnu kategoriju. Njome treba, društvo da omogući, da zaslužni građanin ima neki pristojan život Treba takvome obezbediti neki minimum primanja, primera radi da to bude ukupno 60.000. - dinara mesečno. To znači, zaslužnome građaninu, treba na penziju koju prima od Zavoda za penziono osiguranje, dodati iznos do graničnog iznosa socijale. Primera radi, zaslužni građanin prima od Zavoda 30.000. - dinara, treba mu dati još 30.000. - nacionalne penzije, ali onaj koji prima 55.000. - dobiće još 5.000. - dinara.
Da li je zakonodavac imao u vidu, da je sadašnji nivo penzija veoma skroman, da veliki većina penzionera sa fakultetskom diplomom i sa 40. godina penzijskog staža ima penziju ispod 50.000. - dinara, među njima isto tako zaslužnih građana iz oblasti privrede, nauke, itd. Poznajem mnoge fakultetski obrazovane ljude u penziji, koji su u privredi obavljali uspešno odgovorne poslove a nemaju penziju ni 40.000. - dinara. Sa druge strane, čitajući imena onih koji su dobili nacionalne penzije, ima ih, koji su tokom karijere, ostvarivali i velike prihode u zemlji i inostranstvu, za koje nije plaćan doprinos za penziono osiguranje, pa takvi prihodi nisu ni ušli u osnovicu za utvrđivanje penzijskog iznosa. Nije teško dokazati, da među dobitnicima, ima puno njih koji poseduju zgrade i vile, skupe automobile, jahte, onih koju su školovali ili školuju decu i unuke u inostranstvu na prestižnim svetskim univerzitetima, koji poseduje velike štedne uloge u zemlji i inostranstvu, da imaju visoku penziju i da još na tu visoku penziju dobijaju 50.000. - dinara socijale.
Ako je zakonodavac mislio da sa nacionalnom penzijom nagrađuje a ne da daje socijalu, nije u pravu. Narod može i hoće da svojim najzaslužnijim građanima u starosti obezbedi kakav - takav pristojan život, a ne da ih posle karijere novčano, svakog meseca, nagrađuje. Svi smo mi, kako ko, neko manje neko više za svoj rad bili nagrađeni koliko smo društvu doprinosili, i visina tog doprinosa čini i osnovicu i visinu penzije - koju primamo. Prema tome i istaknuti zaslužni građani bili su plaćani onoliko koliko su u datom vremenu zasluživali - ni manje - ni više. Prema tome, nacionalna penzija može da bude samo socijalna kategorija i iznos te penzije treba da predstavlja razliku između određenog maksimuma socijale i penzije koju prima od Penzionog osiguranja.
I drugo. Primetno je, da među nosiocima nacionalne penzije, nema skoro nikoga izuzev umetnika. Zašto nacionalnu penziju ne mogu da dobiju i penzioneri iz drugih oblasti: istaknuti privrednici, lekari, akademici, itd. Pročitao sam negde, da ima akademika, čija penzija nije ni 30.000. - dinara mesečno. Znači, akademik može da živi sa 30.000 '. -, a mi isplaćujemo pevaču, ili pevačici, koji su uzgred zarađivali dosta na " tezgi " u zemlji i inostranstvu - koji prihodi nisu ulazili u penzijski osnov, još na peznziju koju već prima i dodatak u vidu nacionalne penzije u iznosu od 50.000. - dinara.
Do sada dodeljene nacionalne penzije izazivaju kontraverze. Kod jednih, dobijena nacionalna penzija proizvodi osećaj nacionalnog priznanja, a kod drugih da mogu koliko toliko da prežive - to im je bio jedini spas. Znači, i sa te tačke gledišta nacionalna penzija, nije postigla svrhu socijale. A ako zaslužni građanin, nije dobio adekvatno društveno priznanje iz nekih objektivnih i drugih razloga, iz nemarnosti društvenih činilaca, treba mu naknadno dodeliti orden, medalju ili sl. Nije normalno, da građanin radi 40. godina, na odgovornim društvenim funkcijama, uspešno i savesno a da od društva ne dobija nikakvo društveno priznanje. Treba da se napravi razlika između najuspešnijih, prosečnih i najneuspešnijih.
Na kraju, dosadašnji kriterijumi dodele nocionalne penzije i visina te penzije, izazivaju kod većine penzonera i ostalih građana gorčinu u duši. Imamo osećaj, da oni koji o pitanjima nacionalne penzije odlučuju ne žive u našoj stvarnosti. Narod najteže podnosi nepravdu - koje u ovom pitanju ima i previše. Narod nepravdu pamti i ne može te je ničim oprati.
S poštovanjem,
Danas, 24. avgusta 2010. godine, ovaj članak sam poslao na adrese: Ministru kulture Bradiću, Ministru za ekonomiju i ek. razvoj Mlađanu Dinkiću, jer je on predlagač ovog zakona, zalagao se čak da nacionalna penzija bude 120.000. - dinara i Predsedniku Vlade Republike Srbije Dr. Mirku Cvetkoviću.
Politika " je danas objavila vest TANJUG - a, da je u Tekerišu. juče obeležena 96. godišnjica pobede Srpske vojske nad Austro - ugarskom u znamenitoj Cerskoj bitki, u Prvom svetskom ratu.
Nije na mestu što u tekstu nije pomenut general Stepa Stepanović, strateg i komandant Cerske operacije, komandant Druge srpske armije. Za uspešno komandovanje, general Stepa Stepanović, unapređen je u najviši čin u Srpskoj vojsci - u čin vojvode. Srpska vojska je iznedrila 4. vojvode. Prvi vojvodski čin dobio je Radomir Putnik, a drugi je bio vojvoda Stepa. Čin vojvode je bio ravan činu maršala u velikim armijama Evrope.
Vojvoda Stepa je bio izuzetno cenjen i voljen od naroda, bio je oličenje skromnosti i poštenja. Umro je na vojničkom gvozdenom krevetu u svojoj skromnoj kući u Čačku, 1929. godine. Kralj Aleksandar I Karađorđević je veoma poštovao vojvodu Stepu. Kralj Aleksandar je odao poslednju počast vojvodi Stepi, na sahrani u Čačku 1929. godine.
Unapred se zahvaljujem.
Koliko mi je poznato, na Kosovu i Metohiji, kao i u samoj Albaniji žive Albanci ili Šiptari, kako ih ko zove, islamske, pravoslavne i katoličke veroispovesti i svi se zovu Albancima odnosno Šiptarima, odnosno iste su nacije.
Zašto kod Srba nije tako? Zašto su Srbi katoličke vere, koji su se pre Drugog svetskog rata izjašnjavali kao Srbi katolici, a muslimani kao Srbi islamske veroispovesti više nisu Srbi, već Hrvati i Muslimani ili Bošnjaci po narodnosti?
Možda je tako bolje, ali zbog čega je to tako. Dijametralna je razlika. Ko može da kaže, ko je kadar da to učini, šta je praksa pokazala? Da li je bolji albanski slučaj ili srpski.
Kroz istoriju Srpskog naroda, koliko znam, a pošteno rečeno veoma skromno znanje imam, znam samo toliko koliko sam učio u školama i preko razne literature, mnogo je se Srba odrodilo od svoga naroda. Na primer, negde sam davno pročitao, da je u Dubrovačkoj regiji, prilikom popisa 1900. godine, živelo - kaže: 50 % Srba pravoslavaca i 50 % Srba katoličke vere. Sada u Dubrovniku nema Srba. Ruđer Bošković je Srbin katolik, tako se izjašnjavao, a njegovi su roditelji bili Srbi pravoslavne vere. Isto tako i veliki pesnik Petar Preradović je bio Srbin katoličke vere. Prešao je u katoličanstvo, jer kao pravoslavni Srbin nije mogao da dobije čin generala u Austro - ugarskoj vojsci.
Književnik Branisla Nušić, je bio konzul Srbije u Prištini na početku 20. veka. On javlja Vladi da je u Kosovskom vilajetu izvršen popis stanovništva i da su sledeći rezultati, ako se ja dobro sećam. Da u Kosovskom vilajetu živi oko 15.000 Arbanasa, oko 150.000 Srba i oko 150.000 poarbanizovanih Srba. Znamo šta se dogodilo.
Ovih dana puno se piše o tome da neki od rukovodećih struktura muslimanske zajednice iz Raške oblasti, traže nekakvu autonomiju za delove ove oblasti. Još jedna besmislica. To im neće poći za rukom. Taj Sandžak kako oni nazivaju podeljen je između dve države - Srbije i Crne Gore. Drugo, onih koje se na tom prostoru izjašnjavaju kao Srbi ima možda i više od drugih koji se izjašnjavaju kao Muslimani ili Bošnjaci.
Koliko mi je poznato, naši sunarodnici koji si islamske veroispovesti, su u prošlim vekovima, silom ili milom prešli iz pravoslavne vere u islam. Govore istim jezikom, kojim i govore Srbi, čak i istim dijalektom kao i Srbi koji žive na istom prostoru. To što oni traže da im deca uče na bošnjačkom jeziku, da ih odvoje od srpske dece, jer će ova učiti na srpskom jeziku, je čista besmislica. Neka neko kaže, da deca koja žive na tom prostoru, bez obzira na veru, ne govore istim jezikom i istim dijalektom.
Do dolaska komunista na vlast, upravo pre Drugog svetskog rata, naši muslimani u velikoj većini su se izjašnjavali kao Srbi. U rubrici narodnost, pisali su Srbin, a verskoj pripadnosi: islamske vere.
Posle Drugog svetskog rata, poznavao sam i sa njim sam službeno sarađivao, Aleksu Milenkovića, koji je radio u Čačanskoj banci u Čačku. Aleksa je pre Drugog svetskog rata, valjda bio vlasnik neke banke u Novom Pazaru. Bio je veliki prijatelj sa puno muslimanskih porodica i bio je čest gost u njihovim kućama. Oni su kod njega obavezno dolazili na Krsnu slavu. U svakoj njihovoj kući stajala je ikona slave koju je ta porodica slavila dok nije prešla u islam. I muslimani su poštovali sve velike pravoslavne verske praznike. Nisu slavili Božić i Vaskrs, ali tih dana nisu radili, te praznike su iskonski poštovali.
Za prijatelja sam imao pok. Slavka Kuburovića / 1929 /, dipl. ekonomiste iz Čačka, koji je bio direktor u Autoprevozu u Čačku. Kuburovići potiču iz Crne Gore, čuvena su Srpska porodica. Periodično su se sastajali, svaki put u drugom mestu i u drugoj republici. Ogromna familija. Na stotine je dolazilo na ta sastajališta. Kaže, tačno je da smo svi Kuburovići, da smo od istog pretka, ali ne pripadaju više istoj naciji. Mnogi su Srbi, ali ih ima i Hrvata - Krešimira, Crnogoraca, muslimana - Alija. Znači, neki Srbi više nisu bili Srbi, već Crnogorci, drugi su postali Hrvati samo za to što su prešli u katoličku veru, treći su postali Muslimani, odnosno Bošnjaci, jer su iz pravoslavlja prešli u islam.
Jedno vreme je tako bilo i posle rata, pa su nam ti Srbi postali muslimani, pa sa velikim slovom M - Muslimani, da bi se sad preporodili u Bošnjake. Nisam ja protiv slobodnog izjašnjavanja. Daleko od toga. Ali, čemu to. Gde to vodi. Podele i podele stvaraju sve nova i nova trvenja i svađe. Građaninu Srbije, pa i građaninu Muslimanu koji živi u Raškoj oblasti, država Srbija mora da bude svetinja. Svaki građanin Srbije, bez obzira na pripadnost naciji i veri mora da ustane i pozdravi: zastavu, grb i himnu države Srbije. Nije normalno, da na utakmici sa Turskom, omladina u Novom pazaru, nosi turske zastave, da pozdravlja tursku himnu / što je sasvim u redu /, a da zviždi na himnu svoje države Srbije. Mislim da je jadan onaj čovek, kome ne zatreperi duša i srce kada sluša himnu svoje države. Država, kao i posao i sve drugo, moraju se poštovati punim kapacitetom.
Šta se dobija ili gubi, ako dete uči po programu, da kažemo matične države. Slažem se da deca nacionalnih manjina imaju dopunsku nastavu na maternjem jeziku. Ali, ne slažem se da uče po programu drugih država, odnosno na maternjem jeziku, odvojena od dece većinskog naroda. Prohodnost te dece biće u mnogome umanjena. Ta deca neće znati jezik - da kažemo državni i većinski - pa će se teže zapošljavati i sporazumevati. Biće mnogo više štete no koristi.
U svim državama Evrope, koje su daleko razvijenije od Srbije, deca nacionalnih manjina, uče na jeziku dotične države, uz dopunsku nastavu na maternjem jeziku. Deca da uče na Albanskom ili drugom jeziku u Srbiji, pa gde ona treba da sutra rade i kako da se integrišu u to društvo. Najnormalnije je da građanin Srbije mora da zna državni jezik, upravo srpski jezik. A naučiće ga u školi, gde drugde.
Interesantno je sledeće. Često čujemo i čitamo, kaže se: Francuz mađarskog porekla, ili Nemac turskog porekla, itd. A, kako se kod nas kaže: Mađar iz Srbije ili sl. Adekvatno bi bilo: Srbin mađarskog porekla, itd. Na kraju, zašto je to tako. Zašto su svi Šiptari ili Albanci na Kosovu, ili Albanci u Albaniji, svi Šiptari, odnosno Albanci, a u Srbiji samo su Srbi koji su pravoslavne vere. Kod nas, čak i neki Srbi pravoslavne vere nisu više Srbi. Sada su neki po narodnosti: Makedonci, Crnogorci, biće ih sutra možda da su i Vojvođani, možda i Vranjanci, itd. Zašto se nekima gadi da budu Srbi. Makedonija je nekada bila Južna Srbija, pod Turcima vekovima tamo su se rađali i živeli Srbi, Srpska vojska oslobodi te Srbe 1912. godine od Turaka, behu Srbi sve do 1948. godine, i onda odjedanput postadoše Makedonci. Uzeše geografski pojam za osnovu da daju ime toj novoj naciji. Tako uradiše i braća Crnogorci. Sada hoće Bošnjaci, sutra možda i Vojvođani.
Osnova, za novo ustrojstvo Vojvodine u Srbiji, za Čanka i ostale glavešine u Vojvodini, da će to omogućiti brži ekonomski razvoj Vojvodine. Zamislite, kakav apsurd. Da najrazvijeniji deo Republike, dobija povlašćeni položaj, radi bržeg ekonomskog razvoja A, istovremeno, mnogo govorimo da treba brže raszvijati najnerazvijenije deo Republike na jugu i istoku države. Svašta.
No, zašto je to tako? Političari su ti, koji nas dele. Dele nas na mnoge partije, koje su po programima slične kao jaje jajetu, dele nas na autonomije, dele na regione, a istovremeno zanemarujći osnovne ćelije društva: porodicu, opštinu i okrug. Političarima samo je stalo do vlasti i to vlasti na što većem nivou. Da je to tačno, pogledajmo koliko je se samo partija izrodilo iz Demokratske partije.Hoće naš političar da bude prvi, pa to ti je. Što si viši na lestvici sve ti je vlast slađa. Ne kaže se džabe: nema veće slasti od vlasti. Vlast je slađa i od seksa i od ljubavi.
Uporno se zagovara da državu treba podeliti na regione. Zašto? Zato, što bi se time dobilo stotine visoko rangiranih mesta na nivou regiona, ima dosta političara - koji ne mogu da se probiju u vrhove Reoublike, pa im treba dati bar da vladaju na tom nižem nivou. Daleko je lakše da se o svakoj opštini i okrugu da poseban tretman i da se vodi računa o razvoju, hoćemo nekakve regione. Narodu se priča, da regioni budu kao statistički, da bi se pratio razvoj. Bože gluposti Naša statistika prati sve parametre po opštinama i okruzima - a ako to ne čini, treba im dati to u zadatak
Ali, šta je to opština. Šta opština predstavlja u našem društvu, ako preko 170 opština u Srbiji nema svoga delegata u Skupštini. Političari su izmislili, da ih biramo proporcionalnim sistemom i to glasajući za stranku. Vođa partije bira za delegate ljude koji ga bezrezervno slušaju i najbitnije im je da njegova partija pređe cenzus. Na izborima pređe cenzus, obezbeđuje sebi dobro uhlebljenje, svojim prijateljima i rodbini dobra zaposlenja i bog da te čuva. Šta ćeš više. Zašto narod ne bira direktno poslanike i delegate u opštinama. Zar još za vreme Kneza Miloša svaka opština je imala svoga poslanika u Skupštini Srbije, a da se podsetimo, Srbija je tada imala preko 400 opština.
Ali, znaju političari - oni na vlasti i oni koji su sada u opoziciji, da puno njih većinskim sistemom izbora ne bi bilo izabrano ni za delegata u opštini, a ovako - godinama skoro jedni te isti sede u Skupštini, u Vladi, ili opstruišu rad Skupštine - pijući kafu u restoranu Doma narodne skupštine.
Republika Hrvatska je na pragu ulaska u Evropsku uniju, a nema pokrajine, niti regione. Hrvatska je jedinstvena a sastavljena je od više pokrajina istorijskih: Slavonije, Dalmacije, Hrvatske i Istre, ima i Baranju - koja je istorijski bila sastavni deo Vojvodine, ali je, koliko se sećam Milovan Đilas istu odvojio od Srbije i pokloonio je Hrvatskoj.
Nema pokrajina ni u Rumuniji, a i u drugim državama Sveta. U Rumuniji, koliko znam, živi homogenizirano preko 2. miliona Mađara, pa nemaju pokrajinu - autonomiju, a u Evropskoj su uniji. A, mi šta radimo. U našoj Vojvodini živi oko 75 % Srba i formiramo autonomiju i još se traže sve nove i nove ingerencije vlasti, malo im je autonomije, upravo političarima je malo vlasti, i hoće da što je moguće manje imaju nad sobom kolega - političara, hoće bliže vrhu vlasti. Zar nije apsurd, da se stvara autonomija, u kojoj živi većinski narod koji sebe zovu Srbima - autonomija od ostatka Srbije u kojoj isto žive ti Srbi. Opravdanje možemo da tražimo u tome - što neko hoće da kaže da su ti Srbi ipak nešto posebno. Ako idemo mak na konac u ponečemu se razlikujemo, čak od sela do sela, a kamoli na većem prostoru. Ali, mi Srbi ipak govorimo Srpskim jezikom svi. I zato ne treba niko da nas deli. Primera radi, u Nemačkoj i ako su svi Nemci, ima dijalekata, da se ne mogu između sebe sporazumevati. Kažu, manja je razlika između Srpskog i Slovenačkog jezika, nego li od dijalekata istog Nemačkog jezika.
Rasim Ljajić mi se u osnovi dopada kao političar. Međutim, i njemu upućujem veliku zamerku. Ne može on da upotrebljava termin Sandžak, kada to nije termin zvanične srpske vlasti. On je ministar i kao takav mora da poštuje zvaničnu politiku. Nije na kraju to i najbitnije, Bitno je da on uzima za naziv, turski termin i to iz vremana petovekovne okupacije Srbije. I, što to vodi daljem razdvajanju Srpskog i Muslimanskog naroda. Predsedik vlade kaže Raška oblast, a njegov ministar Sandžak. I da pitam g - na ministra Ljajića. Kojim on jezikom govori i u čemu se njegov jezik razlikuje od jezika ostalih Srba i Srba koji žive u Raškoj oblasti.
Još jednom. Zašto se kod nas ljudi dele po veri, a ne po naciji, kako je to u celoj Evropi. Zašto pripadnik druge vere mora da govori i drugim jezikom. Vera je presudna u koje bogomolje odlazimo da se molimo, ali ne u svim ostalim životnim delanjima. Zašto nas Srbe - ispada smatraju nekako kužnim, svi nas se odriču.
I na kraju da se i to zna. Hitler je propovedao čistotu nemačke rase. Ali je isto tako, svakog zarobljenika stare Jugoslovenske vojske, koji se izjašnjavao drukčije nego li Srbin, puštao kući. Samo reci da nisi Srbin i ideš kući. Znao sam jednog Piroćanca, koji je tražio da mu se ispravi podatak da je umesto Srbin - Piroćanac i pustili su ga Nemci iz zarobljeništva 1943. godine. Imalo je i slučajeva da su se i Šiptari izjanjavali da su Srbi i ostajali su u logorima u Nemačkoj.
Zamolio bih istoričare, a i političare - koliko se njih ovo pisanje dotiče, da mi odgovore na mnoga pitanja koja sam postavio i o kojima bi trebalo raspravljati.
Advokatska komora Srbije Beograd - Zašto su protiv uvođenja fiskalnih kasa '?
jovansolajic 19 Avgust, 2010 13:36
ADVOKATSKA KOMORA SRBIJE BEOGRAD
Za Predsednika Komore,
Poštovani predsedniče,
Ne razumem zašto je Advokatska komora Srbije i svi njeni članovi protiv uvođenja fiskalnih kasa.
Fiskalne kase i PDV su fantastična novotarija u poreskom sistemu. Kod kupovine plati PDV, a kod prodaje roba i usluga naplati PDV i pozitivnu razliku uplati državi. Odlično. I pošteno. Plati državi porez na ukupan iznos prihoda i da te glava ne boli.
Nije pošteno i greh je za savremenog čoveka da ne plati državi porez na ukupne prihode. A oni se mogu utvrditi samo uz obavezu izdavanja fiskalnih računa.
U Engleskoj, građanin smatra najvećim grehom da ne prijavi i ne plati porez državi i to u punom iznosu.
A što se tiče povredivosti podataka, ne mora kontrola da zaviruje u predmete - ona može, na osnovu dobijenih podataka od sudova o zastupanjima i proverom fiskalnog računa kod primaoca usluge, da vrši štik probe.
Zašto frka. Ako su advokati i do sada prijavljivali pun iznos prihoda i na taj prihod plaćali državi porez, zašto bi smetalo uvođenje fiskalnih kasa. Bar će se izbeći sumnje u dosadašnji način prijavljivanja prihoda i plaćanja poreza.
Turistička organizacija Beograda, Zašto ne pišete i ćiriličnim pismom?
TURISTIČKA ORGANIZACIJA BEOGRADA - ZA DIREKTORA, LIČNO
Poštovani direktore,
U današnjoj " Politici " objavljeno je da ste u Beogradu postavili nove info turističke punktove. Lepo je, nema šta.
Ali, zbog čega ne napisaste i ćiriličnim pismom. Razumem što ste napisali latinicom, ali ne razumem zašto to ne uradiste i na našem srpskom - državnom pismu. Kod vas državno pismo se i ne tretira, znači apsolutno je neravnopravno.
Ukoliko ste javna ustanova, ili javna organizacija, a predpostavljam da jeste, onda ste u obavezi da pišete isključivo ćirilicom, a i latinicom - kao drugim pismom po rangu, i to samo ako je zakonom propisano na osnovu Ustava / čl.10. Ustava /.
Znajte, puno stranaca je razočarano - očekuju da, šetajući i razledajući Beograd, retko nailaze na pisane table firmi i reklame ispisane na našem izuzetno lepom pismu. Turistička organizacija treba da reklamira naše prirodne lepote, ali i da pokaže svetu ono što nas čini osobenim, a to je naše pismo, najsavršenije pismo na svetu.
