Arhiva za april, 2013 
Za praznike, na inicijativu maturanata, na Adi 
Hvala vam što volite svoju školu 
U bibioteci škole održano je još jedno u nizu zanimljivih predavanja. Njegovi inicijatori bili su Nikola Georgijević i Ognjen Marinković iz III-9, a pratnja i podrška udružene snage literarne sekcije (Katmandua) i Internest kreativnog tima. Istražujući uticaj igrica na formiranje identiteta, učenici su kroz predavanje i plodotvorni dijalog, koji je nakon toga usledio, otkrivali koliki doprinos ima umetnost u svemu tome. VIŠE &gt; 
Na takmičenju Znanjem do Kine, koje po drugi put organizuje Institut Konfucije, naši učenici postigli su sjajan uspeh, osvojivši prvo (Tijana Vuković 2 - 5), drugo (Maja Macura 4 - 6), treće (Milica Đokić), peto (Milica Petrinjak 1 - 8), sedmo (Dušan Konstantinović 1 - 5) i osmo mesto (Jovana Šemić 2 - 9). Njih šestoro boraviće tokom leta 40 dana u Pekingu. Najpre će učestvovati na Internacionalnom kampz učenika iz celog sveta koji uče kineski jezik, a zatim će na Fakultetu za medije i komunikaciju u Pekingu učiti jezik u najsavremenijim jezičkim laboratorijama. 
Od 7. do 11. Maja, 16 naših učenika učestvovaće na Festivalu u La Roš sur Jonu, u zapadnom delu Francuske. Igraće predstavu na francuskom jeziku Šredingerova mačka, za koju je tekst napisao Nebojša Knežević 4 - 7. U radu na predstavi učenicima i profesorki francuskog jezika Radmili Đorđić, mnogo je pomogao bivši učenik Miloš Davidović. 
Zahvaljujemo se Opštini Čukarici što je finansijski pomogla put naših učenika. 
Na Prvenstvu Beograda u atletici, naša muška ekipa osvojila je drugo mesto i plasirala se na Regionalno takmičenje, pod vođstvom profesorke Vesne Rakić. Nekada je atletska ekipa naše škole imala izuzetne rezultate. Današnji mladi atletičari nastavljaju vrednu tradiciju. 
Na inicijativu učenika iz 2 - 9, profesor Zoran Bašić održao je u biblioteci predavanje o najznačajnijim oklopnim bitkama Drugog svetskog rata na frontovima u Zapadnoj Evropi, Rusiji i Severnoj Africi. Učenici su imali priliku da se upoznaju sa maketama najznačajnijih tenkova, kao i da raspravljaju o taktici, greškama komandanata, istorijskim posledicama na buduće ratove 
Na kraju razgovora učenici su izrazili želju da se ubuduće češće organizuju susreti u biblioteci posvećeni vojnoj istoriji. 
Na Republičkom prvenstvu u šahu naša ženska ekipa osvojila je drugo mesto. Igrala je u sastavu: Ivana Nikolić 2 - 3, Milica Radović 3 - 8 i Staša Vranješ 4 - 1. Takmičarkama čestitamo, a organizatorima (Šahovski savez Beograda i Evropska poslovna škola Milutin Milanković) se zahvaljujemo na izuzetnom gostoprimstvu. 
U četvrtak, 24.04, u biblioteci, održana je projekcija čuvenog filma Trijumf volje nemačke rediteljke Leni Rifenštal. 
Reč je o kontroverznom filmu snimljenom 1935. godine koji je odličan primer zloupotrebe umetnosti u svrhu nacističke propagande. 
Uvodno predavanje, osnovnu informaciju o filmu i rediteljki, dala je učenica Tara Maksimović (3 - 8), na čiju inicijativu je film i prikazan. 
U zanimljivoj raspravi posle filma pokrenuta su važna pitanja o odnosu umetnosti i društvene patologije, paradoksu isprepletanosti lepote i zla, opasnoj zavodljivosti kolektivističkih ideologija i mehanizmima političke propagande, kao i o načinima da ih kritički razotkrijemo. 
U akciji pomoći za Tijanu Ognjanović i drugu bolesnu decu, prikupljeno je 70 000 dinara. Posebno se zahvaljujemo KUD-u Sveti Đorđe koji je svojim humanitarnim nastupom u našoj svečanoj sali pomogao da se sakupi ova suma. 
Ovih dana upadljive su aktivnosti Tima koji obogaćuje svakodnevnicu naše škole različitim interpretacijama knjige Sami zajedno autorke Šeri Terkl. Iznenadili smo se kada smo ugledali ispisane sve table u školi porukama iz knjige Mnogi učenici bili su zaustavljani na hodniku i, uz svedočanstvo kamere, ispitivani šta to znači - sami zajedno Priča se da, u tajnosti, stvaraju robota Tačan broj članova Tima nije moguće utvrditi, a po neproverenim vestima sve ih je više i više i njihov uticaj u školi sve je veći i veći 
