MMF nas pustio da se još zadužimo
Ažurirano pre 1 godina 42 nedelje
Ekonomija
Naslovi
Vlada Srbije postigla je dogovor o novom aranžmanu s MMF-om i iz predostrožnosti koji će trajati 18 meseci omogućiti Srbiji pristup milijardi evra izjavio je državni sekretar u Ministarstvu finansija Dušan Nikezić
Postignut je i dogovor o rebalansu budžeta za 2011. godinu i okvirima za budžet u 2012. godini, s tim što će deficit budžeta u 2011. iznositi 4,5 odsto BDP-a, a u 2012. godini četiri odsto. Taj dogovor podrazumeva realizaciju povećanja zarada i penzija u oktobru i povećanje socijalnih davanja za oko 3,8 milijarde dinara. On je naveo da će ukupni predviđeni prihodi u rebalansu budžeta za 2011. biti 22 milijarde dinara manji od planiranih. Najveće povećanje rashoda biće usled predviđenog rasta zarada i penzija, u vrednosti 13,4 milijardi dinara, kao i za socijalna davanja, od 3,8 milijarde dinara. Šef misije Međunarodnog monetarnog fonda Albert Jeger izjavio je juče da je Fond korigovao rast bruto domaćeg proizvoda Srbije u 2011. godini s tri na dva posto i sa četiri na tri procenta u 2012, ali nije isključio mogućnost da ekonomska ekspanzija bude veća od tih predviđanja ukoliko dođe do pozitivnih kretanja u srpskoj privredi. Jeger je najavio da je uslov za davanje pozitivne ocene o aranažmanu iz predostrožnosti, što treba da usledi krajem septembra u Vašingtonu na sednici Borda direktora MMF-a, da Srbija do tog roka dostavi Skupštini predloge zakona o rebalansu budžeta za 2011. i o restituciji. Posle završetka dvonedeljnih razgovora u Beogradu, Jeger je na konferenciji za novinare rekao da je jedan od razloga zbog čega su smanjeni prihodi budžeta u ovoj godini to što je opala naplata poreza na dodatu vrednost, a istovremeno je porastao deficit platnog bilansa. Među razlozima zbog čega je dogovoreno povećanje deficita je i taj što je u junu ove godine usvojen Zakon o fiskalnoj decentralizaciji rekao je Jeger, i napomenuo da je taj zakon usvojen bez bilo kakvog plana kako će ti rashodi biti finasirani. On je kazao da ta mera u vidu zakona nije fiskalno odgovorna, i podsetio na to da je MMF na to upozoravao, kao i Fiskalni savet. Jeger je naglasio da se moraju nastaviti reforme javnog sektora, kao i u zdravstvu i prosveti, i ocenio da će reforma tržišta rada teško moći da se sprovede za vreme mandata ove vlade. Premijer Srbije Mirko Cvetković izjavio je da je s MMF-om dogovoreno da budžetski deficit za ovu godinu bude blago povećan kao posledica očekivanog usporavanja privrednog rasta u ovoj godini i očekivanog usporavanja prihoda budžeta. Cvetković je novinarima u Kruševcu rekao da je izuzetno zadovoljan pregovorima s MMF-om. Ekonomista Vladimir Gligorov ocenio da je odluka Međunarodnog monetarnog fonda da Srbiji odobri veći budžetski deficit i smanji procenu rasta posledica usporenja privrednog rasta i deflatornih kretanja. Pošto je reč pre svega o posledicama manjih javnih prihoda, nije u pitanju povećanje javnih rashoda, osim ako, što je verovatno, ne bude odstupanja od dogovora rekao je on.
Ceh stiže građanima na naplatu
Povećanje budžetskog deficita na 4,5 odsto BDP-a nije korisno za građane ocenio je saradnik Centra za slobodno tržište Aleksandar Stevanović. On je kazao da svaki deficit mora biti plaćen, a manjak u državnoj kasi plaćaju svi građani Srbije. Sklapanje aranžmana s MMF-om je u svakom slučaju dobro i omogućiće da se obaveze Srbije povoljnije finasiraju kazao je on.
