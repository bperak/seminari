Autor Tema: Geološka doba (Pročitano 217 puta)
Dijagram geološkog vremena od stvaranja Zemlje do danas. Postoje četiri geološka doba na koja je podeljena istorija Zemlje. To su počev od najstarije ka najmlađoj (u geologiji se sve posmatra hronološkim redosledom): prekambrijum (vreme pre kambrijumske eksplozije), paleozoik (Staro doba), mezozoik (Srednje doba) i kenozoik (Novo doba). Paleozoik, mezozoik i kenozoik pripadaju fanerozoku ili fanerozojskom eonu, dok prekambrijum obuhvata sve što je prethodilo fanerozoiku. Često se u geologiji prekambrijum odvaja kao rana faza u nastajanju Zemlje od ostale tri ere, a to je i zato što je otežano prikupljanje tačnih podataka o ovom dobu, odnosno nije utvrđeno postojanje živog sveta na Zemlji. U ostalim geološkim dobima, dakle u fanerozoiku, utvrđeno je postojanje i razvoj živog sveta. Pored ovih doba posebno se izdvaja arhaik kao doba koje je prethodilo prekambrijumu ili se, što je logičnije, svrstava u ranu fazu prekambrijuma (pre proterozoika), dok se u stranoj literaturi hadajk navodi kao najstarije doba, doba koje je prethodilo arhaiku. Karekteristično za hadajk je da nisu pronađene stene odgovarajuće starosti, odnosno, nema materijalnih dokaza o postojanju ovog doba. Vreme nastanka Zemlje je utvrđeno na proračunima vezanim za izotope uranijuma i torijuma, pa je i početak prekambrijuma vezan za nastanak Zemlje. Razdoblje u kome se razvijao živi svet, fanerozoik, diferenciran je na tri ere paleozoik (Staro doba), mezozoik (Srednje doba) i kenozoik (Novo doba), a međe između njih predstavljaju krupne promene u živom svetu koje su se desile u geološkoj istoriji (nagli procvat života, masovna izumiranja).
Na prethodnom grafiku prikazana je geološka skala: - prvi red predstavlja skalu od nastanka Zemlje do danas - drugi red predstavlja podelu u fanerozoiku - treći red predstavlja podelu unutar kenozoika. Kao što se može videti na skali, trenutno vreme, vreme u kome živimo označava se kao nulto. Izračunavanja se sprovode od ovog trenutka pa unazad te se kaže da je Zemlja nastala pre oko 4,6 milijardi godina, a da je na primer fanerozoik počeo pre oko 542 miliona godina i traje do danas (što je na skali označeno nulom). Prikazana donja granica arhaika nije čvrsto utemeljena već je data orijentaciono, a prikazan je i hadajk čije postojanje za sada samo predstavlja naučnu hipotezu. U geologiji a za potrebe izrade geoloških karata usvojene su palete boja koje se koriste za označavanje starosti određenih jedinica. Kako se istraživanja kao i razvoj metodologija razvijao separatno po različitim zemljama tako ne postoji usklađenost po pitanju upotrebljene palete boja, ali postoje težnje usaglašavanja na internacionalnom nivou radi lakše komunikacije naučnika.
Elementi geološke podele
Podela Zemljine istorije na eone, ere, periode, itd. nije ista svuda u svetu. Isto tako postoje razlike i u tumačenjima, odnosno, određivanju apsolutne starosti Zemlje. Ipak, generalno gledano, eoni su najkrupnije jedinice podele (osim supereona koji se u stranoj literaturi koristi za prekambrijum zbog dužine trajanja), potom u okviru eona se izdvajaju ere, u okviru jedne ere izdvajaju se periode a u okviru jedne periode epohe.
