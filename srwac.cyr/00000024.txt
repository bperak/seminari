Naša škola se septembra 2011. godine prijavila za učešće u projektu Profesionalna orijentacija na prelasku u srednju školu u okviru saradnje nemačke i srpske vlade. Osmog februara 2012. godine dobili smo zvaničan dopis da smo odabrani za učešće u projektu. 
Cilj projekta je izgradnja školskog i vanškolskog sistema profesionalne orijentacije za mlade na prelazu između osnovne u srednju školu, odnosno u svet rada i funkcionisanje tog sistema na nivou cele zemlje, kao i osnaživanje postojećih kapaciteta za profesionalnu orijentaciju u školskom i vanškolskom sektoru. 
Projekat " Profesionalna orijentacija na prelazu u srednju školu " se sastoji iz školske i vanškolske komponente koje se međusobno dopunjuju kod pokrivanja ciljne grupe. Školskom komponentom će biti obuhvaćene sve osnovne škole na teritoriji Srbije, što znači 1260 osnovno školskih ustanova. Tačnije, projekat će se sprovoditi u završnim razredima osnovnih škola, što podrazumeva sedmi i osmi razred. Vanškolskom komponentom je obuhvaćeno svih 120 kancelarija za mlade u Srbiji i na taj način će se pružiti podrška osnaživanju vanškolskih kapaciteta za sprovođenje programa profesionalne orijentacije. Ciljnu grupu projekta čine deca koja pohađaju sedmi i osmi razred osnovne škole, odnosno mladi koji su na prelazu iz osnovne u srednju školu ili u svet rada. 
Od 24. do 26 februara u prostorijama Regionalnog centra za profesionalni razvoj zaposlenih u obrazovanju, u Smederevu, završena je bazična obuka u drugom krugu projekta " Profesionalna orijentacija na prelazu u srednju školu ". 30 učesnika iz deset škola, pod vođstvom dva trenera, Slobodana Pavlovića i Biljane Ignjatović kroz niz radionica prošlo je samo deo zacrtanog plana koga će timovi sprovesti u celini, u svojim školama. 
