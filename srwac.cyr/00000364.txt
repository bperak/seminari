Iskrenost ne izlazi iz mode
Ažurirano pre 22 nedelje 2 dana
Magazin
Glamur
Kada njenog sina pitaju čime mu se bavi mama, on odgovara da ne zna. Tačnije, ne zna da objasni i kaže da je ona stalno na kompjuteru, a kompjuter u dečijem svetu služi za igru. Tatjana Vehovec zna da radi svašta,
a po izlasku iz glumačkih, marketinških, te novinarskih voda, zaplivala je u izdavaštvo kao urednica u knjižari Serendipiti. Ima svoju agenciju za kopirajting Kolegijum, o kojoj će biti reči neki drugi put, a ono čime je skrenula pažnju jeste blog Mooshema. Za samo pola godine osvojio je važna priznanja i, što je još važnije omogućio čitaocima da dođu do veoma korisnih saveta na iskren, direktan i duhovit način. I bez popovanja.
Tatjana Vehovec kroz Mooshemu svakdonevno donosi priče iz ličnog iskustva koje su uglavnom posvećene kvalitenijem i zdravijem životu. Za čitaoce Dnevnikovg D magazina pričala je o priznanjima, izazovima, razlikama u pisanju za blog i novine...
Vaš blog Mooshema tokom 2012 dobitnik je značajnih priznanja kao što su priznanje magaznina PC za najbolji sajt 2012. u Srbiji, jedan od pet najboljih blogova u regionu i jedan od pet najuticajnijih blogova godine po mišljenju Telenorovog portala Dobre stvari. Koliko vam znače ova priznanja i šta vam je draže da je Mooshema najbolji ili najuticajniji blog?
- Znače mi puno priznanja jer dokazuju da je to najplodonosnije utucavanje mog slobodnog vremena. Blog pišem iz ljubavi. Blogeri se uglavnom odlučuju da nađu neku kompenzaciju za nešto što im nedostaje u poslu ili svakodnevnom životu ili da ispričaju neku strast koju imaju, a nemaju tu mogućnost u dnevnom, rutinskom životu. Zapravo, ovaj hit koji se dogodio sa Mooshemom me je iznenadio. Blog postoji od 2007. godine i, kad sam ga započela, imala sam saradnju sa Dnevnikom jer su preuzimali neke moje tekstove. To je bio lični, klasični dnevnički blog koji nije imao nikakvu specijalnu karakteristiku. Kad se meni nešto desilo u privatnom životu, a ticalo se zdravlja i promene mog stila života, to se odrazilo i na blog koji je od polovine prošle godine zadobio svu tu pažnju. Shvatila sam da imam publiku i da ljude to zanima. Zanimaju ih teme koje se tiču rekreacije i zdravlja, a o kojima piše neko ko je jedan od njih, a ne stručnjak koji želi nešto da im proda. Šta mi je važnije? Najvažnije mi je da mi se čitaoci obraćaju s poverenjem. Nije mi bitno ni da je blog najbolji ni najuticajniji. S tim u vezi ima i jedna fraza koja kruži po internetu, a ona glasi: Ako pomeneš uticaj, umre jedna bubamara. Svi smo uticajni. Bolje je da radimo nešto konretno, pa da vidimo šta će od toga izaći.
Bavite se rečima i na mreži. Kakva je razlika pisati za blog u odnosu na štampane medije kojima ste se takođe tokom karijere bavili?
- Ogromna je razlika. Počela sam da pišem blog iz nedostatka pisanja i komunikacije. Bavila sam se novinarstvom, pa sam prestala. Ndostajalo je komunikacije, a reči su samo dolazile. Zato ima i puno novinara-blogera. Ono po čemu se blog razlikuje od novinarstva jeste to što ste kao novinar dužni da prenesete informaciju onakvu kakva jeste. Dužni ste čitaocu informaciju i morate kao novinar ponekad da se izmestite iz svog moralnog osećanja, i etičkog, da napustite razum i emocije. Da informaciju stavite na prvo mesto. Blog je potpuno suprotna stvar. On je prvo lice jednine. Tu ste najvažniji vi. To daje veliku slobodu. To mi se dopalo i zbog toga sam na neki način i skriboman. Možda bi bilo pametnije da sam za sve to vreme pisala neku knjigu, ali se meni dopalo to što je, za razliku od pisanja knjiga ili novinskih tekstova, efekat vašeg teksta na blogu odmah vidljiv. Imate rekaciju, kritiku, pohvalu, mišljenje. Kao novinar to ponekad i ne saznate ili ne morate da znate kakav uticaj ima vaš tekst.
Da li blog može da živi bez interakcije? Započinje li njegov život kada započnu komentari?
- To baš i nije tačno. Ustvari, to bi bilo jako obeshrabrujuće za svakoga ko počinje da piše blog. U početku vi ste sami između hiljada i stotine hiljada tekstova, blogova i sajtova. Nemate odmah publiku, što ne znači da vaš tekst nije dobar. To znači da vas čeka manje-više dugačak put da dođete do svog čitaoca. Komunikacija je važna, ali ne mora da bude merilo vrednosti teksta. Posebno sada u eri društvenih medija, mnogo više komentara se prenosi sa bloga na društvene mreže, a odnosi se na zapravo blog.
Mooshema je otvorena za svaki vid saradnje, kako je navedeno na blogu. Jedan čitateljka vam je postavila pitanje kako da organizuje svoje vreme jer ima troje dece, a V i ste onda sve to lično isprobali i napisali kako. Koliko je izazova u pitanjima i komentarima čitalaca bloga?
- To je interesantno. Dobijam dosta pitanja, predloga... Ja sam sada kao neka draga Saveta. Verovatno ih ton kojim pišem i otvorenost ka drugim ljudima ohrabruje da mi se obrate. Stvarno su neverovatna njihova pisma i ispovesti. Ponekad mi je i teško kada mi neko iznese neki lični problem, a ja vidim da nemam stručnosti da pomognem. Imam ljudsku empatiju i na tom nivou mogu da pomognem. O tom tekstu sam razmišljala mesec dana, baš zato što je bio provokacija za mene. Čekaj, kako ja to organizujem svoje vreme? Imam li vremena za sebe? Ja delujem organizovano, ali ja uopšte nisam organizovana jer mi stalno nedostaje ili jedan sat ili jedan dan... I onda je jedno takvo pitanje proizvelo u meni dodatno razmišljanje koje mi je uzvratno dalo novi kvalitet života.
Interesentan je i tekst u kome prištete šta ste dobili, a šta ne ovim priznanjima. To činite na iskren i duhovit način. Imate li utisak da ljudi vape za iskrenim, direktnim, pomalo provokativnim obraćanjem?
- Imam utisak da iskrenost nikad ne izlazi iz mode. I uvek dolazi i dopire do ljudi. To je činjenica. Mislim da je ljudima dosta popovanja. Tu leži jedna od tajni uspeha bloga. To sam saznala od čitalaca. Kada neko čita šta pišem o ishani i zatim mi se obrati i kaže mi da su moji probelmi mizerni jer ti imaš pet kila viška, a ja imam trideset, ali opet osećam kada pišeš, kada mi se obraćaš da mi ne popuješ, ne pridikuješ niti me osuđuješ. Verovatno taj moj način komunikacije prija ljudima. Opušta ljude prema onome što pišem pa lakše sve to usvajaju. Inače, današnji čovek, zahvaljujući TV, rijaliti šou programima, smeru koji je zauzela medijska scena, više vapi za brutalnošću, ogoljenijim istinama i stalno traži sve više i više.
Pomenili smo planiranje vremena. Da li planirate kada je Mooshema u pitanju ili puštate da se ona sama događa?
- Mene je Mooshema zatekla. Ona postoji na internetu van mene. Ljudi znaju za nju, ali ne znaju za mene. Uglavnom. I medijska pažnja koju blog dobija, te pozivi na razne konferencije gde gostujem kao bloger, daju mi na neki način validaciju onoga što radim. A šta će se sa Mooshemom desiti? Pa, ne znam. Mislim da će ona nastaviti da živi kao brend, a na šta će to sve to izađe, to stvarno ne znam...
Vesna Vukojev
Prijatno je biti okružen knjigama
Blog Mooshema se poslednjih pola godine uglavnom bavi temama dvođenja tela u dobru kondiciju, a mi razgovor vodimo u prijatnom ambijentu knjižare Serendipiti, mestu gde se nalazi duhovna hrana. Kako uskrađujete fizičko i duhovno? I imate li neki lični kutak ili vreme gde se osećate najprijatnije?
- Pre svega organizacijom vremena. Dan počinjem treniranjem ujutro. Nastavljam dolaskom u knjižaru. To je posao koji nije ni previše duhovan ni romantičan, ali jeste posao. Prijatno je biti okružen knjigama, a čitanju se posvećujuem isključivo uveče. I to je način da sebe sprečim da pogledam neku emsiju na TV-u koja mi neće doneti ništa. Najprijatnije se osećam kada svi dođemo kući, kada više niko nema obaveza. Kada smo opušteni u trenericama i bosi. Kada znamo da ne moramo nikuda da idemo i da nam neće mir kvariti zvonjava telefona. Volim da vodimo običan, normalan i nikako spektakularan život.
