Branislav Bane Dimitrijević 
Pisci su, u svakom slučaju, vrlo čudna fela. Provoditi sate, dane, godine decenije () ili čitav život () nad papirom, pisaćom mašinom ili (u poslednje vreme) kompjuterom, da bi povremeno izdali neku knjigu u par stotina (pa neka je i hiljadu) primeraka, sa (vrlo) ograničenim dometom i efektom (a to važi i za najprestižnije srpske autore) i od toga (u najboljem slučaju) imati vrlo malo koristi (a u najgorem i najčešćem štete), mogu zaista samo naročiti ljudi sa naročitim motivima. I zato, čak ako i ni zbog čega drugog, i čak i najgori među njima, zaslužuju poštovanje. Pisci, dakle. Mnogi su načini i tipovi klasifikovanja pisaca (ili lepše književnika) bili ili još uvek jesu u opticaju. Ja sam se odlučio za onu kakvu bi, verujem, sačinio i glavni junak nekog detektivskog romana, tragajući za zločincem: polazeći od motiva. A motiv (pitajte doktora Votsona), nije lako otkriti. On nikome ne piše ni na čelu, ni u predgovoru knjige. Ali, svakome se (pitajte g. Holmsa) krije u knjizi. Potrebno je samo otkriti KOME JE KNjIGA UPUĆENA. Marketinški gledano, potrebno je otkriti (svesnu ili nesvesnu) CILjNU GRUPU posle čega je sve jednostavno. Sagledavši, dakle, ZA KOGA I ZAŠTO PIŠU, doći ćemo do zaključka da postoje sledeće grupe pisaca: 1. Pisci ZA I ZBOG SEBE. Oni pišu iz duboke lične potrebe, vrlo često zbog nečega što je pretilo (ili još uvek preti) da im uništi život. Pisanje je terapija kojom se autor oslobađa anksioznosti, i za svaku je pohvalu. Da li i objavljivanje? Ovakvi autori, u najvećoj meri, ne brinu ni o kome drugom, osim o sebi. Podrazumevaju (ili ih je baš briga) da je (kao kod klasičnih hipohondara) njihova briga svima ostalima interesantna, te ne vode računa o zapletu, radnji, formi, jeziku, niti o bilo čemu drugom. Njihovo je da ispričaju svoje, i posle toga im je lakše. Ako je svim ostalima dosadno njihov problem. Ako se bore protiv manjeg pro blema (kompleksića, takoreći), sve se završi na prvoj knjizi. U suprotnom, nastavljaju da štancuju, bez obzira na posledice u obliku troškova, opšteg nipodaštavanja i uvredljivih komentara. Kvalitet pisanja im obično opada sa svakom narednom knjigom. Pa ipak, ovakve autore ne treba unapred otpisati, jer ukoliko uspeju da se odmaknu od osnovnog motiva i uspeju da ovladaju veštinom i ostalim književnim aspektima, znaju da iznedre izuzetna dela i postanu kultni pisci, tipa, recimo, Kafke ili Dostojevskog. Samo što se to jako retko događa. 2. Pisci ZA OKOLINU i LIČNI UGLED. Oni pišu jer su, iz nekog razloga, uvereni (to uverenje, osim njih samih i, obično, dvoje-troje najbližih rođaka niko drugi ne deli) da imaju nešto strašno mudro da kažu za okolinu i naraštaje. Dolaze najčešće iz redova penzionera ili (začuđujuće) studenata i srednjoškolaca. Kao i prethodna grupa, ne obraćaju pažnju ni na šta drugo, osim na svoju mudrost, tako da su im knjige uglavnom didaktične, dosadne, banalne, učiteljičke ili, jednostavno, glupe. Prevazilaženjem osnovnog problema i ovladavanjem zanatom, od njih postaju hit-pisci, kvazigurui, od kojih su najpoznatiji Hese i Koeljo. Nažalost, ovde se to dešava još ređe nego u prethodnoj grupi. 3. Pisci ZA KRITIČARE. Regrutuju se iz redova intelektualaca, kojima je književnost, najčešće, i zanimanje. Prilikom pisanja stalno prosuđuju sebe i svoje delo pretpostavljenim kritičarskim sudom. Nastoje da impresioniraju branšu, ali su u principu zadovoljni ako nisu ispljuvani. Njihovim delima najčašće nema šta da se prigovori, osim beskrajne dosade i nesvrsishodnosti. To su knjige koje malo ko kritikuje, ali isto tako i čita. Oslobađanjem od zavisnosti od osnovnog motiva, od njih postaju pisci međaši, poput Pope ili Joneska. 4. Pisci ZA PUBLIKU. Oni nam u književnost stižu slučajno, po nagovoru prijatelja, ili iz dosade, i to obično iz redova kozera, zabavljača sa sedeljki, vrlo često intelektualaca, ali nevezanih za književnost. Njihove knjige se gutaju, jer autori, pre svega, razmišljaju o reakciji publike. Stoga, po definiciji, vode računa i o formi, zapletu, kao i odrugim stvarima potrebnim da bi se dobio hit. Nažalost, često upadnu u banalnost i kalambur štoseva koje, od treće ili četvrte knjige počnu da recikliraju. Ako nisu interesantne, ove knjige postaju ljigavo odurne. Oni pisci, pak, koji uspeju da zanimljivosti i (često dobrom) zanatu dodaju idejnost i ozbiljnost, postaju veličine tipa Hemingveja ili Selindžera. Do tada, obično su na meti kritike, premda imaju svoje sledbenike od trenutka kada su objavili prvu knjigu. 5. Pisci ZA NOVAC. Počinju sa suludom idejom da će svoju visprenost uspeti da prodaju u ukoričenom obliku na opšte zadovoljstvo svih ostalih pisaca koji im se smeju, sve dok ovi to i ne ostvare, na ovaj ili onaj način. Posle prve knjige prelaze na kompiliranje kuvara i drugih praktičnih priručnika ili (ako ostanu u beletristici) užurbano štancuju što više knjiga i učlanjuju se u što više raznih udruženja. I jedni i drugi završavaju kao izdavači, derući do kože druge pisce. U umerenoj varijanti, nalaze drugi, srodan posao (novinarstvo, štamparije) i nastavljaju da pišu, trudeći se da to bude što bolje i atraktivnije, radeći sve vreme gerilski marketing za sebe i svoje manje snalažljive kolege (koje ga, inače, iza leđa, pljuju). Na početnom nivou znaju da deluju tragično plitkoumno, mada čitljivo, ali pravilnim razvojem mogu da nastanu jedan Tven ili Sarojan. 6. Pisci ZA UMETNOST. Pišu i žive za umetnost. Gotovo uvek su pesnici. Svi ih cene i žale, jer vrlo često iskaču izvan životnih konvencija (čak i u očima drugih pisaca) i teško skupljaju hrabrost da objave knjigu. Neretko se dešava da čitavog života prikupljaju građu za prvu i jedinu zbirku, želeći da bude veličanstvena, što, obično, i bude ako pre toga ne umru ili ne dospeju u ruke zavidnog urednika koji sve upropasti. Ukoliko se odvaže da kao mladi objave prvu knjigu, znaju da postanu žive legende, poput Prevera ili Mike Antića. Pripadnost nekoj od navedenih grupa (ili nekoj trećoj, koju se nisam setio da pomenem) nije zločin sam po sebi. Na kraju SVAKI pisac i pripada nekoj motivacionoj grupi i u svakoj od njih postoji potpuni kvalitativni dijapazon. Loše je kada se ostane samo na osnovnom motivacionom nivou. Poslednja grupa, PRAVI PISCI, i nastaje tako što se (uz, naravno, žestok rad na sticanju i poboljšavanju veštine, proširivanju znanja i kulture itd, itd) početno motivaciono polje širi, tako da je kod onih najboljih znatno teže, a ponekad i nemoguće otkriti iz koje su skupine potekli. A onda je na sve to potrebno dodati samo lagani dodir Božije ruke i 
