Facebook
Tragovi prošlosti... Koliko god se trudili da pobegnemo od njih, načinimo ih neprimetnim, zakopamo i zaboravimo, uvek će nam se vraćati. Oduvek je tako, izgleda da život predstavlja jedinstvenu zbirku iskustava, gomilu sećanja sabijenih u jedno mesto koje predstavlja izvorište svih naših razmišljanja, objašnjava naše trenutne i buduće postupke i određuje tragove budućnosti. Ima ljudi koji prolazeći kroz život ne obraćaju pažnju na prošlost, ne osvrću se za sobom, ne razmišljaju da svaku pojavu u društvu, ma koliko bila negativna, prouče, iskoriste, i naprave najbolji mogući korak unapred.
Nakon čitanja zbirke priča Drugi obraz sasvim sam siguran da autor Dejan Spasojević nije jedan od takvih, čak naprotiv, potrudio se da iskustva tokom života iskoristi i pretvori u zbirku priča koje ne oslikavaju samo zanimljive trenutke iz života njegovih junaka, već ostavljaju veoma korisne pouke, što ustvari i predstavlja dodatnu vrednost njegovog prvenca. A šta reći o junacima njegovih priča? Uglavnom, sasvim obični ljudi, različitih profila i profesija koji se na različite načine snalaze u vremenu, teško prihvatajući stvarnost i sudbinu koja ih je zatekla, verujući da su nekim čudnim, njima nenamenjenim putevima došli na mesto iz kojeg opravdano traže izlaz. Tu su i događaji u kojima ćemo se svi prepoznati, bez obzira koliko bili nesrećni ili zadovoljni, odlike i sasvim realni prikazi današnjeg vremena, koje pisac jasno sagledava i govoreći o tome pokušava da iskaže i svoje nezadovoljstvo, ali i da nametne optimizam i vedar duh koji je očigledno duboko ukorenjen u njegovoj svesti.
Iz recenzije
,, Ponekad uspjeh dođe kao iznuđena reakcija, nekad kao rezultat borbe a nekad kao dar od Boga, dio puta koji je zacrtan.Nije ni važno ni koliki je to uspjeh, ni ko mjeri njegovu veličinu i u odnosu na šta, niti da li je subjektivan ili objektivan. Bitno je da je iskreno doživljen.Ovu knjigu poklanjam svima koji su svoj život proživjeli ili žive skučeno u okviru realnog i mogućeg a imali su male ili velike snove koji su uvenuli ili se ipak nisu ostvarili u potpunosti. Nepravde svijeta će otkloniti Bog. Mi možemo da se molimo samo za sebe i jedni za druge. Okrenimo ipak drugi obraz. Tako će nestati zla.,, autor
Dejan Spasojević rođen je u Loznici, 19.01.1978. godine. Opštu gimnaziju je završio u SŠC Petar Kočić u Zvorniku, a pravni fakultet, Opšti smijer, na Pravnom Fakultetu u Novom Sadu. Radove je do sada objavljivao na književnim sajtovima i časopisima, a neki od njih su i nagrađivani. Osnivač je i glavni urednik ASoglas-a. Sa suprugom i dvije kćerke živi u Zvorniku, R. Srpska, BiH. Knjiga Drugi obraz je njegova prva zbirka kratkih priča.
