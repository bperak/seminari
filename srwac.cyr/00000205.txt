Opštinske vesti
SEĆANjE NA HEROJA NEBA MAJORA ZORANA RADOSAVLjEVIĆA
Na današnji dan 1999. godine u vazdušnom duelu dva aviona MiG 29 Vojske Jugoslavije i 24 Nato aviona, poginuo je pilot major Zoran Radosavljević, prva žrtva među našim pilotima od početka agresije NATO na Srbiju (SRJ). Njegov kolega major Nebojša Nikolić - pošto je kao i Radosavljević prethodno lansirao projektile na neprijateljske aparate, izbegavši pritom tri rakete - morao je da iskoči iz kabine kad je njegov avion pogođen.
NATO bombardovanje počelo je 24. marta 1999. godine. Zoran je te večeri bio u svom stanu na Novom Beogradu gde je živio zajedno sa svojom djevojkom. Sledećeg dana odlazi na vojni aerodrom Batajnica i pridružuje se svojim drugovima iz 127. lovačke eskadrile Vitezovi.
Govorio je - Mi piloti moramo da poletimo i preuzmemo prvi i najjači udar agresora kako bi spasili bar jedno dijete u ovoj zemlji.
Sledećeg dana, 26. marta 1999. godine dobrovoljno se javio da ode na borbeni zadatak. Zoranov MiG-29 oboren je u rejonu Majevice, na teritoriji Republike Srpske. Sahranjen je dva dana kasnije na groblju u Beogradu.
BRANKO ĆOPIĆ
Branko Ćopić (Hašani, Bosanska krajina, 1. januar 1915 - Beograd, SR Srbija, 26. mart 1984) je srpski i jugoslovenski književnik. Osnovnu školu završio je u rodnom mestu, nižu gimnaziju u Bihaću, a učiteljsku školu pohađao je u Banja Luci i Sarajevu, a završio je u Karlovcu. Na Filozofskom fakultetu u Beogradu diplomirao je 1940. godine. Prvu priču objavio je 1928. godine, a prvu pripovetku 1936.
U Ćopićevim delima dominiraju teme iz života ljudi iz Bosanske krajine i Narodnooslobodilačkog rata.
Branko Ćopić rođen je 1. januara 1915. godine u selu Hašani pod planinom Grmeč. U isto vreme, njegov otac Vid, kao vojnik austrougarske armije, borio se negde na frontu u Karpatima, a njegov stric Nidžo, srpski dobrovoljac, borio se u srpskoj vojsci protiv Austrougarske. Kad mu je bilo četiri godine, umro mu je otac. Ćopić je, zajedno sa mlađim bratom i sestrom, ostao da živi pored majke Soje, dede Radeta i strica Nidže.
Prva pročitana knjiga bila mu je Migel Servantes koju je, negde u trećem razredu, kupio od učiteljice. U toj knjizi bio je opisan život slavnog španskog pisca Servantesa, skupa sa nekoliko odlomaka iz njegovog romana Don Kihot. Sledeće pročitane knjige bile su Doživljaji jednog vuka, pa Doživljaji jedne kornjače.
Prvo štampano delo objavio je sa četrnaest godina u omladinskom časopisu Venac 1928. godine. Ćopić je pohađao učiteljsku školu u Banjaluci i Sarajevu, završio je u Karlovcu, a Filozofski fakultet u Beogradu. Već kao student afirmisao se kao darovit pisac i skrenuo na sebe pažnju književne kritike; 1939. godine je dobio nagradu Milan Rakić. Uoči Drugog svetskog rata nalazio se u đačkom bataljonu u Mariboru. U danima Aprilskog rata on je, sa grupom svojih drugova, pokušao da pruži otpor neprijatelju kod Mrkonjić Grada. Posle toga je otišao u svoj rodni kraj, a sa početkom ustanka, stupio je u redove ustanika i među njima ostao tokom cele narodnooslobodilačke borbe. Sve vreme rata bio je ratni dopisnik zajedno s nerazdvojnim prijateljem i kumom, književnikom Skenderom Kulenovićem.
Posle rata neko vreme je bio urednik dečjih listova u Beogradu, a potom počeo profesionalno da se bavi književnošću. Smatra se jednim od najvećih dečjih pisaca rođenih na jugoslovenskim prostorima.
Ceo radni i životni vek nakon Drugog svetskog rata Branko Ćopić je proveo u Beogradu, ali je često putovao po Jugoslaviji i drugim evropskim državama.
Za književni rad dobio je i Nagradu AVNOJ-a i Njegoševu nagradu (obe 1972). Nosilac je Partizanske spomenice 1941. i drugih visokih odlikovanja.
VEČE POEZIJE
U Srpskoj čitaonici u Irigu, u četvrtak 21. marta, povodom Dana poezije, Udruženje Eustahija održalo je svoje prvo poetsko veče. Pesnikinje i pesnici darovali su svoje stihove poeziji u čast.
Stihove su govorili Marija Bugarski, Vesna Tot, Vera Novković i Blagica Marković iz Vrdnika, i Todor Bjelkić i Avakum Kvas, pesnici iz Iriga.
Ovo je prva manifestacija koju je novoosnovano Udruženje Eustahija organizovalo, a pisci su iskoristili priliku da međusobno razmene svoja pesnička iskustva, stare i nove pesme iz svog stvaralaštva i dogovore se o budućim zajedničkim nastupima.
