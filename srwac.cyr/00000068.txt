Škundrića 13 sati ubeđivali da potpiše ostavku
Sve ostavke odavno su bile na stolu kod premijera Cvetkovića, a čekala se samo Škundrićeva. Naš izvor iz vlade navodi da je Škundrić zatezao jer nije poznato da li će biti ambasador u Kini ili će otići na čelo EPS. Naši sagovornici tvrde da je vladajuća koalicija trenutno bliža da mu ponudi prvu opciju. Srbija bi u utorak mogla da dobije novu, rekonstruisanu vladu, najavila je juče Slavica Đukić-Dejanović, predsednica Skupštine, koja očekuje da poslanici u ponedeljak počnu raspravu o predlogu premijera Mirka Cvetkovića o novim ministrima, da bi odluka o tome mogla da stupi na snagu u utorak. Istovremeno, opozicija je juče negodovala zato što izmene zakona o ministarstvima i vladi brani ministar u ostavci Milan Marković. Poslanici DSS i LDP tvrde da ministar u ostavci po zakonu o vladi može da obavlja samo tekuće poslove, ili poslove koji su neodložni za državu, u šta ne spada rasprava u parlamentu. Iz kabineta premijera istovremeno su saopštili da su svi ministri koji će u rekonstruisanoj vladi ostati bez funkcija i čijim ministarstvima će biti dodati novi poslovi, podneli ostavke. - Ako je Marković podneo ostavku, jedini koji bi mogao da bude u parlamentu je premijer Mirko Cvetković. Za nas je činjenica da se krije podatak o tome da su ostavke podnete i da vlada u parlamentu nema svog predstavnika koji će braniti zakon o vladi. To možda može po poslovniku, ali to govori u kakvom haosu se sada nalazi vlada Srbije i da se krši Zakon o Ustavu - rekao je Jovan Palalić, poslanik DSS. Sličnu primedbu imao je i Čedomir Jovanović, lider LDP koji je rekao da ministri u ostavci ne mogu da obrazlažu predloge vlade i da rekonstrukcija vlade nikako ne može da bude državni interes. - Parlament je u problemu ukoliko je Marković potpisao ostavku predsedniku vlade - kaže Jovanović koji takođe tvrdi da, osim Mirka Cvetkovića, niko nema pravo da zastupa vladu u parlamentu nakon što su ministri potpisali ostavke. On je zatražio od skupštinskog Zakonodavnog odbora da razreši nastalu dilemu i protumači koja ovlašćenja imaju ministri u ostavci. Ministar Marković je rekao da je njegovo prisustvo u parlamentu potpuno zakonito i istakao da njegova korespodencija sa predsednikom vlade nije za javnost i da ostaje tajna za Skupštinu. Opozicija je juče tvrdila da će odredbom, prema kojoj će svi članovi Vlade imati zakonsku obavezu da u javnosti zastupaju isključivo jedinstvene stavove vlade, ozakoniti reč predsednika Srbije i DS Borisa Tadića. To je juče za Blic negirao predsednik Zakonodavnog odbora Skupštine Vlatko Ratković. On je, međutim, potvrdio da se ova odredba donosi da bi se eliminisali disonantni tonovi. - Demokratska stranka jeste stožer vladajuće koalicije, ali se odluke u vladi donose konsenzusom i članovi vlade treba da zastupaju te stavove. Vlada nije parlament i ministri nisu poslanici koji imaju pravo da izdvoje svoje mišljenje. Svako ko ima potrebe da iznosi drugačije mišljenje moći će da se pakuje iz Nemanjine 11 - rekao je Ratković. U vladajućoj koaliciji tvrde da će, nakon rekonstrukcije, vlada biti efikasnija i da će svoju energiju usmeriti na poboljšanje života građana, ali opozicija smatra da je rekonstrukcija trebalo da bude temeljnija i funkcionalnija i da je predlog vlade farsa. Na izmene zakona o vladi i ministarstvima uloženo je više od 50 amandmana.
