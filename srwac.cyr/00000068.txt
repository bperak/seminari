Ideja za otvaranjem Druge gimnazije u Kragujevcu javila se početkom 20. veka. Izdvajanjem pet odeljenja iz Prve gimnazije, koja je postala tesna za sve veći broj učenika, 23.09.1911. godine osnovana je Druga gimnazija. Četiri naredne školske godine upisivane su nove generacije učenika, da bi 1915. godine okupacija sprečila dalji rad škole. Od tog perioda pa do danas, velika istorijska zbivanja, a naročito ratovi, uslovili su da škola bude više puta zatvarana. Tako je posle Prvog svetskog rata Druga gimnazija radila do 1928. godine. Treći početak rada škole vezuje se za 1937. godinu, a trajao je do 1943. godine. U tom periodu direktor tadašnje Druge gimnazije bio je Dušan Predojević. Nakon završetka Drugog svetskog rata, od 1945. godine Druga muška realns gimnazija samostalno radi do 1951. godine, kada se odlukom Ministarstva prosvete vrši spajanje Prve muške, Druge muške i Ženske gimnazije i stvaraju se dve više mešovite gimnazije. Do 1959. godine tako egzistiraju, kada je ponovo odlukom Ministarstva prosvete osnovana jedinstvena gimnazija koja se zvala Prva kragujevačka gimnazija. 
Administracija 
Sadašnja Druga kragujevačka gimnazija osnovana je 19.06.1990. godine, a septembra iste godine počela je sa radom. Sva odeljenja sadašnje Druge gimnazije bila su u početku opšteg tipa. Prvih godina škola je radila u prostorijama drugih kragujevačkih škola, a najviše u prostorijama Prve kragujevačke gimnazije. 
Svoju zgradu dobila je 01.09.2000. godine, kada započinje rad u jednom od njmodernijih zdanja u okruženju. Početak rada Druge kragujevačke gimnazije u novoj zgradi vezuje se za početak novog veka. 
Od 2003. godine, potreba za praćenjem savremenih obrazovnih tokova uticala je na donošenje odluke da se škola uključi u pripremnu fazu reforme gimnazija, čime je dobila status ogledne škole. 
Interesovanja budućih gimnazijalaca uticala su na odluku da se od 2003. godine uvede i odeljenje društveno-jezičkog smera. 
2005. godine Druga kragujevačka gimnazija postaje partnerska škola Gete instituta (Goethe - Institut) koji u okviru nje otvara Centar za nastavna sredstva, namenjen pre svega profesorima nemačkog jezika. 
2008. godine formirano je posebno odeljenje za sportiste kao podrška razvoju sporta. 
