Sećanje na majora Milana Tepića
29. Septembar 2011 - 10:59
Pre dvadeset godina, 29. septembra tačno u 10 časova i 29 minuta, major JNA Milan Tepić, ne želeći da hrvatskim zengama prepusti skladište sa 170 tona municije i eksplozivnih sredstava u selu Bedenik kod Bjelovara, digao je u vazduh sebe i skladište. Imao je 34 godine kad je žrtvovao život i otišao u legendu. Kao pravi oficir, stao je rame uz rame svom davnom sunarodniku, resavskom vojvodi Stevanu Sinđeliću.
Samo dva meseca kasnije tadašnje Predsedništvo SFRJ proglasilo ga je narodnim herojem. Njegovo ime krasi ulice u Banjaluci, Beogradu, Novom Sadu, rodnoj Kozarskoj Dubici... U njegovu čast i Republika Srpska ustanovila je i Orden za posebne zasluge u odbrambeno-otadžbinskom ratu.
Milan Tepić je sa šestoricom vojnika sahranjen na groblju Miroševac u Zagrebu. Hrvati su ga zaveli kao N. N. lice i skrivaju mu grobnicu. Tepićima je zabranjeno da ulaze na groblje Miroševac.
Iz Boračke organizacije RS poručuju da je herojstvo Milana Tepića bila zvezda vodilja mnogim oficirima vojske RS, kako treba da se ponaša oficir.
- Braneći svoju državu i svoj narod, on je učinio herojsko delo, zbog čega je i proglašen za heroja. Naš Sinđelić iz Komlenca nikada neće biti zaboravljen - poručuju iz BORS.
Milan Tepić rođen je 1957. godine u Komlencu u Kozarskoj Dubici. Jedini je posthumno odlikovani narodni heroj poslednjeg odbrambeno-otadžbinskog rata RS. Posthumno mu je i 2007. dodeljen Zlatni grb opštine Kozarska Dubica, koji je uručen njegovom sinu Aleksandru.
Zavet junaka - majora Tepića
Kako danas živi porodica majora Milana Tepića, poslednjeg narodnog heroja bivše Jugoslavije. Brane mi da posetim groblje u Zagrebu - kaže supruga Dragica.
Ove godine navršava se dve decenije od kada je poginuo major JNA Milan Tepić. Ne želeći da neprijatelju prepusti oružje, 29. septembra 1991. godine, pred naletom 2.000 zengi digao je u vazduh centralno skladište borbenih sredstava u selu Bedeniku kod Bjelovara i tako žrtvovao svoj život, u 34. godini. Novembra 1991. Predsedništvo SFRJ proglasilo ga je za narodnog heroja.
Porodica Milana Tepića živi u Beogradu. Uspomene na hrabrog muža i oca žive.
- Milan je heroj za narod, ali ne i za mene, jer on je moj muž i otac naše dece. Strašno mi nedostaje - priča supruga Dragica Tepić i pokazuje Milanovu sliku, koju drži u novčaniku.
U stanu koji su dobili od Vojske Srbije žive Dragica, ćerka Tanja i sin Aleksandar. Dnevnu sobu krasi veliki uljani Milanov portret. U staroj vitrini pored Tepićeve slike nalaze se četiri ordena, oficirska sablja, plaketa Novosti za najplemenitiji podvig, medalje sa džudo takmičenja, dva Milanova češlja... I stari kišobran, sa kojim je kao civil šetao sa Dragicom po Kozarskoj Dubici. Taj crni ambrel pobudio je kod Dragice sećanja na dane mladosti.
- Upoznali smo se na igranci u selu Čelebinci kod Kozarske Dubice 1977. godine. Milan je bio jako lep, posebno kada je nosio uniformu. Plesali smo i ja sam mu direktno rekla: Bićeš moj, kad tad Milan se samo nasmejao - pamti Dragica taj 4. oktobar.
Imala je 18 godina i išla u treći razred tekstilne škole, a Milan je bio na trećoj godini Vojne akademije u Zagrebu. Bio je momak iz sela Komlenac, a ona devojka iz Tuklučana. Dragica je njega zvala Manja, on nju Stara. Već na petom sastanku su se dogovorili da će im se buduća deca zvati Tanja i Aleksandar. Posle 3,5 godine zabavljanja sve najlepše se dogodilo za 45 dana.
- Prvo je Milan diplomirao na Vojnoj akademiji, onda me po seoskom običaju zaprosio, da bi 4. oktobra 1980. napravili svadbu u porodičnoj kući u Komlencu. Tek posle veselja mi je rekao da je dobio posao u Komandi JNA u Slavonskoj Požegi i stan. Okućili smo se i 1982. i 1983. dobili Tanju i Aleksandra. Milan se beskrajno radovao deci. Možda je kao kapetan JNA sa brkovima delovao strogo, ali u suštini bio je romantičan čovek, uvek veseo i nasmejan - priča Dragica Tepić.
Porodičnu idilu Tepića narušila je prekomanda u Varaždin 1986. godine, gde su bili podstanari.
Početkom 1991. prvi incident - deca su im fizički napadnuta.
Jednom, kada je došao iz škole, Aleksandar ih je pitao: Zašto smo mi Jugosloveni kada smo Srbi?.
- Odgovorili smo mu da smo Srbi. Kada sam čula priče da sve Srbe treba poklati dala sam otkaz u fabrici Varteks i sa decom otišla u selo. Milan je ostao u Varaždinu. Od sekiracije sam smršala na 47 kila.
Tepić je hteo da pohađa Komandno-ratnu školu da bi imao mogućnost da jednom postane general i zato je otišao na višu dužnost u Bjelovar. Dragica ga je posećivala. Poslednji put su bili zajedno 26. juna 1991. godine. Tada joj je, posle proglašenja nezavisnosti Hrvatske, rekao: Možda se neću vratiti kući. Čuvaj decu I jedi, molim te.
- Posle tih reči preplakala sam put od Bjelovara do kuće. U septembru sam decu upisala u treći razred osnovne. Milan je poginuo u nedelju 29. septembra u barutani, a mi smo to saznali tek u sredu. Stajali smo nasred dvorišta i vrištali od bola i tuge. Kiša je počela da pada. I Bog je plakao za Milanom.
ŽIVOT U UNIFORMI
Posle pogibije Milana Tepića njegova porodica je nastavila život u uniformi Vojske Srbije. Dragica je radila u ambulanti Vojnog medicinskog centra, gde je i penzionisana. A sin Aleksandar radi kao informatičar u Generalštabu VS. Ćerka Tanja je završila Višu školu za međunarodno poslovanje i traži posao.
Kada je pozvala Milanovog komandanta, generala Rašetu, telefonom, on joj je rekao: Tvoj muž je poginuo junački. Imamo još jednog Stevana Sinđelića - Ne treba meni mrtav heroj, mojoj porodici je potreban muž, otac, sin, brat... - odgovorila sam mu ljuta što od mog mrtvog Milana prave novog heroja Dragica kaže da joj je Milan nagovestio svoje žrtvovanje: - Nije hteo da dozvoli da ga ustaše uhvate, ponize, masakriraju... Rekao mi je da će, on ako bude trebalo, uraditi isto što i kapetan Grujić, koji je u Sloveniji digao u vazduh vojno skladište sa gorivom.
- Nama Tepićima je zabranjeno da ulazimo na groblje Miroševac. Išla sam 2002. godine tajno u Zagreb da pronađem grob mog muža. Pokazane su mi neke Milanove cipele broj 47, a on je nosio broj 42. Posle nam je rečeno da više ne dolazimo - otkriva Dragica.
MILANOVA REČ
Porodica Tepić je 1993. u selu Komlenac, na groblju, podigla spomen ploču Milanu. U selu živi Milanova majka Milena, a sestre Milka i Marija su u Banja Luci. Dragica nam se žali da neki mediji vređaju dostojanstvo porodice Tepić, jer izmišljaju da Milanova majka živi u trošnoj kući i bez para. A da snaja ne dozvoljava deci da je posete.
- Ne daju nam da živimo normalno, mediji izmišljaju laži, a komšije tračeve. Sa svekrvom Milenom lepo živimo. Đurđevdan u selu zajedno slavimo... A mi u Beogradu živimo obično. Sin je oficir Vojske Srbije, a ćerka čeka posao - priča Dragica Tepić.
Pokazuje nam svoje i Milanove zajedničke fotografije sa venčanja, dečijih rođendana, ali i slike ćerke Tanje sa momkom i sina Aleksandra sa devojkom. Decu nije zvala na razgovor, jer, kaže, skriva ih od javnosti. - Želim da moja i Milanova deca žive i rade kao normalni ljudi - uporna je Dragica Tepić u ispunjenju zaveta Milanu da čuva decu.
Dve decenije od smrti majora Milana Tepića
Na današnji dan pre 20 godina poginuo je major JNA Milan Tepić, jedini Narodni heroj u ratovima na teritoriji bivše Jugoslavije, koji je stradao 1991. godine kada je digao u vazduh vojno skladište u blizini Bjelovara kako bi sprečio da padne u ruke hrvatskog Zbora narodne garde.
Opsada kasarne u Bjelovaru i centralnog skladišta borbenih sredstava u obližnjem selu Bedenik trajala je od jula meseca 1991. godine, a nakon zauzimanja kasarne u gradu, u kojoj je zarobljeno više od 200 pripadnika JNA, Tepić se sa grupom vojnika povukao u skladište, ne želeći da preda oružje hrvatskim snagama.
Kada je postalo jasno da skladište neće moći da bude odbranjeno, Tepić je aktivirao prethodno postavljeni eksploziv i digao u vazduh skladište.
Broj poginulih pripadnika JNA i hrvatskih snaga u toj eksploziji nikada nije utvrđen a 20 godina kasnije i dalje je predmet krajnje oprečnih procena. Poznato je da je sa Tepićem poginuo i vojnik na redovnom služenju vojnog roka Stojadin Marković, iz okoline Valjeva.
Marković je sa topa na oklopnom transporteru dejstvovao po napadačima sve dok nije pogođen protivoklopnim projektilom.
Prema različitim procenama, u eksploziji je poginulo do 20 pripadnika JNA, koji su obezbeđivali skladište, kao i neutvrđeni broj hrvatskih vojnika. Hrvatska strana zvanično je priznala pogibiju 11 vojnika, ali se još oko 200 njih vodilo kao nestali.
Predsedništvo SFRJ je Tepića, 19. novembra 1991. godine, posthumno odlikovalo Ordenom narodnog heroja, što je ujedno i poslednje takvo odlikovanje koje je dodeljeno nekom učesniku rata. Vojnik Stojadin Marković je tek 31.12.1999. godine, na inicijativu Udruženja boraca iz Valjeva i tamošnje lokalne samouprave, odlikovan Ordenom za zasluge u oblasti odbrane i bezbednosti prvog stepena.
