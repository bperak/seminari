Država spremila pare da otvori 6.500 radnih mesta
Ažurirano pre 1 godina 13 nedelja
Ekonomija
Naslovi
Agencija za strana ulaganja u Srbiju (SIEPA) sledeće godine će, kroz subvencije za otvaranje novih radnih mesta, investitorima iz budžeta dati oko 45 miliona evra. To znači da će na taj način biti otvoreno oko 6.000 do 7.000 novih radnih mesta. Direktor SIEPA Božidar Laganin je, najavljujući dolazak američkih investitora u Srbiju za početak naredne godine, saopštio da ta agencija planira da u 2012. investicije kroz subvencije za otvaranje radnih mesta plasira oko 45 miliona evra.
Javni poziv za podršku novim projektima objavljen je 23. decembra 2011. i biće otvoren do 27. januara 2012. godine naveo je Lagenin, i dodao da će posle pregleda prispelih projekata, SIEPA saopštiti koji će se novi projekti realizovati na teritoriji Srbije.
Do sada je praksa bila da subvencije po jednom radnom mestu iznose između 4.000 i 10.000 evra, u zavisnosti od regiona u kojem se otvara nova fabrika. Ukoliko investitor odluči da uloži u bogatiji deo zemlje, dobija manje novca, a što je kraj u koji se investira siromašniji i nerazvijeniji, to vrednost subvencije raste.
Ako se suma koju je naveo Laganin podeli sa 7.000 evra, što bi otprilike bila srednja vrednost subvencije, dobije se broj od 6.500 novih radnih mesta koji će na ovaj način biti otvorena tokom sledeće godine. Naravno, ta cifra može varirati u zavisnosti od toga u koje će regione kompanije stići.
U obrazloženju predloga budžeta za narednu godinu se navodi da se kroz ovakve subvencije ulaganja od 2006. do danas otvorili gotovo 20.000 novih radnih mesta i ističe se da je njihov poseban značaj je u tome što dolaze u sve krajeve zemlje, uključujući i one najnerazvijenije.
Ipak, nisu retki ekonomisti koji su kritikovali način privlačenja investitora, ocenjujući da Vlada na taj način praktično podmićuje ulagače da ulažu u Srbiju, umesto da napravi poslovni ambijent u koji bi strane kompanije ulagale i da nije subvencija. Kritičari dodaju da je jedna od negativnih posledica takve prakse i to da više niko neće hteti da uloži u Srbiju besplatno jer zašto bi to uradio ako zna da je država već spremna da mu snosi deo troškova.
U prilog takvim kritikama ide i podatak da je samo tokom prve dve godine krize u Srbiji izgubljeno najmanje 200.000 radnih mesta. Da bi se subvencijama pokrio taj gubitak, potrebna bi bila 1,4 milijarda evra, što je novac kojeg u srpskom budžetu svakako nema. Ili, ukoliko bismo nastavili svake godine da na ovaj način podstičemo zapošljavanje istim iznosom kao u budžetu za 2012. godinu, biće potrebno tridesetak godina da se zaposli 200.000 ljudi.
S druge strane, u Vladi kažu da su subvecnije potrebne jer je u krizi teško privući strane investitore i da subvencionisanje zapravo predstavlja aktivan pristup Vlade borbi protiv nezaposlenosti. U Vladinom obrazloženju predloga budžeta navodi se da direktne investicije donose i nove tehnologije, nova znanja i utiču povoljno na povećanje konkurentnosti privrede Srbije te da znatno povećavaju izvozne kapacitete privrede. Cilj uredbe o subvencionisanju investicija je, dodaje se, privlačenje najboljih investicionih projekata kroz dodelu novca, i to u proizvodni sektor, sektor istraživanja i razvoja i sektor usluga koje mogu biti predmet međunarodne trgovine. V. Čvorkov
