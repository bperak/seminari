Kompanija British American Tobacco, u saradnji sa Privrednom komorom Srbije, Regionalnom agencijom za ekonomski razvoj i preduzetništvo i Udruženjem preduzetnika Grada Vranja, već šestu godinu za redom dodeljuje nagradu za najuspešnijeg malog privrednika u Vranju, i tako nastavlja tradiciju podržavanja najuspešnijih, čime pomaže i podstiče privredni i društveni razvoj Vranja i Srbije. Ove godine, laureat nagrade je CREDO, preduzeće za proizvodnju, projektovanje, inženjering, i trgovinu D. O. O. Vranje. Vlasniku Goranu SAVIĆU, diplomiranom inženjeru elektrotehnike, ovu vrednu nagradu uručio je Miloš Bugarin, predsednik Privredne komore Srbije.
- Nagradu kaže Savić za naše novine ne shvatam lično, već kao priznanje svim zaposlenima u preduzeću. A počeli smo bukvalno bez ičega, samo sa svešću, voljom i energijom. Prva godina je bila veoma teška, kao uostalom i svaki početak. Prvi posao, onako ozbiljniji, bio je za organizaciju CHF, rekonstrukcija električne mreže u selu Ljiljance; kada smo to odradili vrhunski, posao je počeo da se širi po celom jugu Srbije; pa kada smo i to izveli kvalitetno, krenuli smo širom Srbije prvi posao je bio elektrifikacija zgrede GTC u Beogradu. E, posle toga je sve krenulo svojim tokom, i od 2005. smo prešli i preko granica Srbije. I idemo sve dalje.
PO NAJVIŠIM STANDARDIMA
Inače, CREDO je osnovan 7. marta 2001. u Vranju. Kvalifikacionu strukturu preduzeća čini tim ljudi sastavljen od diplomiranih inženjera elektrotehnike, mašinskog inženjera, diplomiranih inženjera građevine, arhitekture, diplomiranih ekonomista, elektrotehničara jake struje, slabe struje, mašinskih teničara, VKV radnika i pomoćnih radnika, koji svojim iskustvom, znanjem, i pre svega organizacionim sposobnostima utiču kako na sadašnju uspešnu realizaciju svih projekata preduzeća, tako i na svaki budući veći ili manji poslovni izazov i njegovu realizaciju.
- CREDO danas kaže Savić sem sedišta firme u Vranju ima poslovne jedinice u Nišu i Beogradu, sa ciljnim zadacima poboljšanja konkurentskog položaja na tržištu, širenja delatnosti i povećanja materijalnog standarda zaposlenih. Preduzeće je u prethodnom periodu poslovalo uz konstantno povećanje broja zaposlenih, poslovnog prihoda i poslovnog dobitka. U 2004. i 2005. godini nalazilo se na četvrtom mestu, a 2006. i 2007. godine na trećem mestu, dok smo u 2008. godini zauzeli drugo mesto po poslovnom dobitku firmi rangiranih u časopisu Biznis i finansije BIZNIS TOP za Pčinjski region.
Duga je referentna lista radova koje je preduzeće CREDO izvodilo u periodu od 2003. do 2009. godine. Između ostalih, neki od izvedenih objekta su: Dom zdrvlja Delta đenerali Osiguranja u Beogradu, stambeno-poslovni objekat VIG PLAZA na Novom Beogradu, stambeno-poslovni objekat u Nišu, lanac Merkator centara u Nišu, Kragujevcu, Šapcu, Beogradu, industrijski objekat KNAUF u Surdulici, upravna zgrada istog preduzeća u Zemunu...
CREDO grabi krupnim koracima u budućnost, koju prepoznaje u Evropskoj uniji; naime, u toku su radovi na objektima: Tržni centar u Mladenovcu, Upravni proizvodni objekat GRAH AUTOMOTIVE u Batočini, fabrika cipela Sanč u Vranju, poslovni prostor GTC u Beogradu, ekspoziture Agrobanke u Vranju, Krupnju, Beogradu, Merkator centar u Kruševcu.
- Nije nagrada BAT nama jedina ne bez ponosa ističe Goran Savić a kakvu poslovnu viziju imamo, ni poslednja; pre ove nagrade, dobitnici smo plakete Regionalne privredne komore Leskovac 2007. godine, za izuzetne rezultate u proizvodnji, korišćenju kapaciteta i privrednih resursa, organizaciji rada i tehnologiji poslovanja u poslovnoj politici. Oktobra 2009. godine, dobili smo internacionalnu nagradu za kvalitet u Madridu. Dugačak je spisak poslova koje smo izveli, a na kraju, neka o našem kvalitetu i poslovnoj politici, govori preko 350.000 kvadratnih metara izvedenih objekata u garantovanom roku i po najvišim evropskim i svetskim standardima.
SVEST, VOLjA I ENERGIJA
U prostorijama BAT-a, u prisustvu brojnih predstavnika privrednog, kulturnog i političkog života Vranja i Pčinjskog regiona, dodela nagrade 11. oktobra započela je obraćanjem generalnog direktora fabrike BAT Vranje, Dragana MLADENOVIĆA, koji je podsetio na angažman ove svetske kompanije u razvoju Vranja i regiona:
- Želeo bih da naglasim da je naša kompanija prva pokrenula socijalno-društveni dijalog sa vladom i lokalnim strukturama. U duhu davanja i pomaganja, ustanovljena je i BAT nagrada za najboljeg malog privrednika u Vranju, zato što smo svesni da su sami ljudi snaga na kojoj počiva svaka zdrava kompanija, i nastavićemo da radimo ono na šta smo ponosni.Prisutnima se zatim obratio Kristian KORNERUP, generalni direktor BAT za Srbiju i Crnu Goru: - Od samog početka, kompanija je težila da izgradi dobar i prijateljski odnos sa lokalnom zajednicom, postane njen aktivan i ravnopravan član. Prepoznajući ulogu malih i srednjih preduzeća, BAT je pokrenuo ovu nagradu, a nadamo se da će i druge kompanije poći našim putem i tako direktno uticati na prosperitet zemlje u kojoj posluju.
U ime lokalne samouprave, govorio je predsednik SG Vranje, Slobodan STAMENKOVIĆ, koji je istakao značaj BAT-a za razvoj ekonomskog miljea Vranja i juga Srbije, kao i dostignuća nagrađenog preduzeća, te i pet malih i srednjih preduzeća nosilaca nagrade pre njega.
