Tomislav Nikolić, lider Srpske napredne stranke, džoker je lidera DS Borisa Tadića kada je reč o glasanju za sporazum sa Rusima oko NIS. Nikoliću takva pozicija omogućuje da bude konstruktivna opozicija, dok Tadić sada ima adut i za buduće disciplinovanje koalicionih partnera. Kako za Blic kažu u vrhu DS, to ipak ne znači da je trenutna vladajuća koalicija pred raspadom, već da je samo destabilizovana.
U DS ističu da nema osmišljene šeme za disciplinovanje lidera G17, niti da je o tome posebno razgovarano. Ipak, i dodaju da Dinkić rizikuje. Jedan od funkcionera vladajuće koalicije kaže: Tadić ima problem ako Dinkić neće da glasa, ali sa druge strane on ne raspolaže njihovim mandatima.
- Zato je Tomislav Nikolić varijanta za rešavanje pojedinačnih problema ako nastanu. Međutim, Nikolić nije i trajno rešenje, bar ne za sada - dodaje on.
Međutim, iz vrha G17 odgovaraju da ako Boris Tadić bira između Tomislava Nikolića i Mlađana Dinkića, to mnogo više govori o lideru DS.
- Nikolić je do juče za Tadića govorio da je izdajnik, nije glasao za sporazum sa EU. Šta god da uradi Boris Tadić, mi nastavljamo svojim putem - kažu u G17.
Iz ove stranke poručuju da ako Tadić hoće da ih izbaci iz Vlade, to i učini. Prema saznanjima Blica iz vrha G17, ova stranka ne namerava da sama to učini. S druge strane u DS nisu spremni da zaigraju trajno na Nikolića.
Ministar odbrane Dragan Šutanovac rekao je juče prilikom predstavljanja kalendara Vojske Srbije za 2009. godinu da ne vidi da je Vlada Srbije u krizi. - Mislim da u Srbiji postoji jedan drugi problem, odnosno da nivo i stepen razvijenosti demokratije u našem društvu nije kakav bi trebao da bude. U Vladi bi trebalo da odlučuje većina, ali da se uvažava i mišljenje manjine - rekao je Šutanovac. On je dodao da je prvi put došlo do preglasavanja u ovoj vladi, ali da to ne bi trebalo da izazove bilo kakav poremećaj i da tako funkcionišu i vlade svugde u svetu.
Iako je prvo preglasavanje u Vladi Vojislava Koštunice dovelo ubrzo i do novih izbora, ova vladajuća koalicija trenutno izgleda stabilnije. Međutim, ostaju problemi - činjenica da se koalicioni partneri često ne dogovaraju o svim potezima. U DS smatraju da bi Mlađan Dinkić trebalo da se prilagodi timskom radu i povinuje odluci Vlade. Ono što smeta ministrima DS je činjenica da je Dinkić i nakon izlaska iz komisije za pregovore sa Rusima nastavio da ih kritikuje. Takođe, razlog više za negodovanje kako se stvari odvijaju poslednjih dana je, kako kažu u DS, što je Vlada izlazila Dinkiću u susret i ispunjavala neke njegove zahteve. U DS smatraju da ono što bi Dinkić trebalo da razume jeste da ne može uvek njegova da bude poslednja.
Tako na jučerašnju izbornu skupštinu G17 plus nije došao nijedan predstavnik DS. Potpredsednica G17 Verica Kalanović kaže da su svi dobili poziv, ali da pretpostavlja da nisu došli jer su imali preča posla u Vladi. Ona je u pauzi izborne skupštine rekla da stranka čiji je član neće rušiti Vladu Srbije niti uraditi bilo šta što bi izazvalo nestabilnost u državi.
Ipak, i u DS i u G17 odreda smatraju da izbori nisu dobro rešenje jer ne odgovaraju nijednoj stranci koja je trenutno u vlasti. Ministar odbrane Šutanovac prokomentarisao je juče i pitanje vanrednih izbora. On je rekao da ne vidi kome bi bili u interesu izbori. Šutanovac je ocenio da će sledeća godina biti veoma izazovna za sve u Vladi jer će morati da se stabilizuje država i smanji uticaj ekonomske krize koja se širi celim svetom.
