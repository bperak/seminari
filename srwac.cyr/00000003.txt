Mašinstvo i obrada metala
Školujući se u ovom području rada učenik će shvatiti način rada mašina i uređaja, odnose u ravni i prostoru, naučiće servisiranje i popravke. Po završetku školovanja učenik može pripremati tehničku dokumentaciju, održavati mašine i uređaje ili raditi na razvijanju proizvodnih postupaka, konstruisati ili projektovati.
IV stepen
- mašinski tehničar za kompjutersko konstruisanje
- tehničar za kompjutersko upravljanje
III stepen
- automehaničar
- instalater
- autolimar
Opis poslova
Mašinski tehničari za kompjutersko konstruisanje se bave poslovima vezanim za projektovanje, izradu i održavanje mašina i alata, na pripremi i vođenju proizvodnje mašinskih delova i alata, kao i kontroli rukovanja i održavanja alatnih mašina. Bave se mašinskom konstrukcijom koristeći računarske programe. Pomoću programa AUTOCAD izrađuju tehničke crteže i konstruišu mašinske elemente. Modeliraju mašinske elemente pomoću programa PRODESKTOP i spajaju u složenije sisteme pomoću programa SOLIDWORKS. Izvode i manje složene proračune i izrađuju tehničku dokumentaciju. Rade u savremenim konstrukcionim biroima, gde se primenjuje savremena računarska oprema. Ovaj obrazovni profil pruža dobro predznanje za upis na mašinski fakultet, ili druge tehničke fakultete.
Tehničari za kompjutersko upravljanje ovladavaju programiranjem kompjuterski upravljanim mašinama, stiču osnovna znanja o tehnološkim mogućnostima obradivih sistema sa kompjuterskim upravljanjem i osnovna znanja o savremenim tehnološkim procesima na bazi tehnologije kompjuterskog upravljanja, osposobljavaju se za povezivanje znanja teorijskih osnova obradnih procesa i principa projektovanja novih proizvoda i tehnoloških procesa uz podršku računara (CAD-CAM sistemi), upoznaju funkciju upravljačke jedinice i osposobljavaju se za pripremu nosilaca informacija, unošenje i testiranje programa. Nastava je očigledna i sprovodi se uz primenu savremenih nastavnih sredstava i učila tako da učenici po završetku ovog školovanja bivaju osposobljeni za praktičan rad. Dalje školovanje moguće je na tehničkim fakultetima i visokim školama.
Automehaničar je obrazovni profil gde se učenici osposobljavaju za obavljanje tekućeg održavanja i popravku motornih vozila (automobila i manjih kamiona). Osnovni posao je provera i pregled celog vozila ili njegovih uređaja, mehanizama i utvrđivanje uzroka kvara. Opravku najčešće obavlja zamenom neispravnih delova motora, kočionog, upravljačkog i ostalih mehaničkih sistema motornih vozila. Proverava funkcionisanje popravljenog (zamenjenog) dela i vozila u celini. Može da radi u auto-servisima i radionicama preduzeća koja imaju vozni park. Tada popravlja različite vrste vozila, a u fabrikama za proizvodnju automobila radi specijalizovan posao za određeni deo i tip automobila.
Instalater je obrazovni profil u kome se učenici osposobljavaju za postavljanje vodovodnih, instalacija grejanja i klimatizacije u stambenim i industrijskim objektima. Pri postavljanju instalacija vodovoda ili grejanja koristi nacrt po kome postavlja cevi, ventile, radijatore, pumpu, kotao...
Autolimari uklanjaju oštećenja na vozilima koja nastaju u saobraćajnim nezgodama, usled starenja materijala ili vremenskih uslova. Da bi obavljali ove poslove autolimari moraju poznavati različite vrste konstrukcija karoserija, njihovu namenu i način izrade prema položaju motora. Oblikovanje lima vrše ručno uz pomoć priručnih alata ili mašinski, a delove spajaju zavarivanjem ili vijcima.
Na sledećim linkovima možete pogledati spisak predmeta i broj časova koji oni zauzimaju za svaki smer:
