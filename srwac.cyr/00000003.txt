Voljeni u Gospodu preosvećeni arhipastiri, svečasni prezviteri i đakoni, bogoljubivi monasi i monahinje, draga braćo i sestre Ove godine se sećamo značajnog datuma 1025. godišnjice krštenja Rusije. U dalekom desetom veku Rusija je zahvaljujući trudu Svetog ravnoapostolnog kneza Vladimira primila hrišćansku veru i kulturu, načinivši duhovni i civilizacijski izbor, koji je odredio vektor istorijskog razvoja naših naroda. 
Po rečima Mitropolita kijevskog Ilariona, vera blagodatna se raširila po celoj zemlji i došla je do našeg ruskog naroda... Sve zemlje je Dobri Bog naš pomilovao i nas nije prezreo, - poželeo je i spasio nas je i u razumevanje Istine doveo. 
Za proteklih 1025 godina bilo je, kako slavnih, tako i tragičnih događaja. Naši preci su usvajali Hristovu veru i ona je donosila obilat rod, ali se to dešavalo u vrlo složenim uslovima. Mnogi su pokušavali da odvrate narode Rusije od Pravoslavlja. To su pokušavali osvajači, koji su dolazili sa Zapada ili Istoka, to su želeli ljudi, koji su hteli da sagrade na zemlji idealno društvo bez Boga uprkos Njegovom večnom zakonu. Ali narod, koji je primio hrišćansku veru više puta je dokazivo vernost Spasitelju. Uspeo je da Mu se vrati i posle odstupanja nametnutog od strane surovih progonitelja. Uprkos njihovoj nemoćnoj drskosti, srca i duše mnogih naših sunarodnika obasjani su Hristovom istinom. Naša je dužnost i duhovna potreba da čuvamo ovu istinu i da na osnovu nje gradimo lični i društveni život. 
Treba da naučimo lekcije iz prošlosti. I glavna od njih je sledeća: zdanje naše civilizacije ne može da postoji bez jevanđeljskog temelja na kojem je podignuto. Danas nam mnogi ponovo predlažu da gradimo život bez Boga. Sloboda se ponekad tumači kao povođenje za bilo kojim željama, uključujući i one koje mu se sugerišu iz spoljašnje sredine. Ovakvo poimanje slobode se može proširiti do granica kad ona počinje da predstavlja opasnost i za prirodna moralna osećanja i za bližnje, i na kraju, za samu mogućnost da čovek govori istinu i postupa po savesti. 
Nacije koje izgube etiku samoograničenja i služenja Bogu, otadžbini i bližnjem, gube duhovnu snagu, postaju slabe i ranjive, što povlači za sobom i opasnost od nestanka i žalosnu perspektivu da svoje mesto ustupe drugima, duhovno jačima. Treba to jasno da shvatamo i da ne idemo putem koji vodi u pogibelj, imajući na umu reči proroka: Gospod reče ovako: Stanite na putevima i pogledajte, i pitajte za stare staze, koji je put dobar, pa idite po njemu, i naći ćete mir duši svojoj (Jer. 6, 16). 
Savremeni svet se suočava s mnogim nevoljama: kriminalom, terorizmom, porastom broja samoubistava, abortusima i raspadom porodice, alkoholizmom i narkomanijom, uništavanjem prirodne okoline i socijalnim nepravdama, usamljenošću i duševnim patnjama mnogih ljudi. Ove nezgode se mogu prevladati na putu preporoda vere u Boga, Koji je spreman da daruje oproštaj grehova i blagodatnu pomoć za novi život i pojedincima, i čitavim narodima. Krštenje Rusije je životvorni istočnik, koji nas i danas napaja i daje nam snagu da gradimo život zemalja-naslednica istorijske Rusije, na osnovu večnih vrednosti koje smo dobili od Boga i koje nas spajaju duhovnim vezama. Ove vrednosti i pogled na svet koje one uslovljavaju odrazile su se u kulturi naših naroda, uključujući slikarstvo, arhitekturu, književnost, obrazovanje, porodično i kućno uređenje, odnos prema prirodi i mnogo toga drugog, što formira zajedništvo jedinstvenog duhovnog prostora naslednika Svete Rusije. 
Četvrt veka je prošlo od početka preporoda Ruske Crkve. U toku ovih godina obnovljeno je i sagrađeno na desetine hiljada hramova i na stotine manastira, obnovljena je i postavljena na čvrst temelj crkvena delatnost u mnogim oblastima. Pošto je moćan duhovni i moralni faktor postojanja naših naroda pravoslavna vera je postala nasleđe miliona ljudi. Sa smirenjem treba priznati da svetska istorija ne poznaje tako grandiozan i brz religiozni preporod kao ovaj koji se desio na prostorima Istorijske Rusije u toku poslednjih 25 godina. Uznosimo iskreno blagodarenje Bogu Koji je Gospod istorije, za milost, koju je pokazao prema našim narodima; srdačno se zahvaljujemo svima onima koji su svojim trudom odgovorili na blagodat Božiju koja priziva i omogućili sve ovo. 
Ipak, još mnogo toga treba učiniti, jer Gospod od nas očekuje nove plodove. I glavni od njih treba da postane jedinstvo vere i života, utvrđivanje jevanđeljske istine u rečima i dalima naših sunarodnika. 
Sećamo se da su se u toku istorije subine naroda, koji su duhovno rođeni u Kijevskoj krstionici, odvijale različito. U prošlosti su živeli u jedinstvenoj državi koja se prostirala od Baltičkog mora do Crnog, od Galicije do Volge. U pojedinim periodima neki od ovih naroda su se nalazili pod tuđinskom vladavinom, ulazili su u sastav drugih država. Dugo vremena smo zajedno živeli u velikoj zemlji, a sad u nekoliko suverenih država. Međutim, uvek je postojalo i danas postoji naše duhovno jedinstvo, koje se čuva blagodatnom silom Božijom i zajedništvom moralnog ideala, koji propoveda i čuva Ruska Pravoslavna Crkva. 
Narodi u kojima se ukorenila sveta pravoslavna vera, prizvani su, kako tome poučava prepodobni Sergije Radonješki, da gledajući na Svetu Trojicu, savladavaju mrsku raspru ovoga sveta, služeći kao primer bratstva i međusobne pomoći celom čovečanstvu. Sveta Rusija je živa dok je verna izboru koji je učinio ravnoapostolni knez Vladimir, dok čuva svoje duhovno jedinstvo, dok se seća i molitveno poštuje naše zajedničke svece. I ako sačuvamo ovo jedinstveno nasleđe i duhovno srodstvo imamo budućnost. 
Bog po molitvama svetih, koji su u Ruskoj zemlji zablistali, neka bi nam dao da se učvrstimo u istini na kojoj se uvek gradio, i na kojoj će se, verujemo, graditi život naših naroda. 
