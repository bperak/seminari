TIS pilot projekat za podršku razvoju turizma 
NAJLEPŠE IZ ČAČKA 
Naš TIS tim je 1. juna 2007, na radionici u Beogradu predstavio rezultate prve faze rada na TIS Pilot projektu " TIS za podršku razvoju turizma opštine Čačak " namenjenom za planiranje i kreiranje integralne baze podataka o opštinskim prirodnim i kulturnim resursima i turističkim potencijalima kao podrška planiranju razvoja i upravljanju resursima kao i promovisanju turizma u opštini, i započinjanje i unapređenje opštinskog integralnog teritorijalnog informacionog sistema kao alata za upravljanje i planiranje teritorije na osnovu GIS (geografski informacioni sistem) tehnologija. 
Na ovoj radionici razmenili smo iskustva sa opštinskim TIS timovima iz Kraljeva, Kragujevca, Valjeva, Niša i Pančeva, kao i sa kolegama iz Prata. To je usmerilo naš dalji rad i opredelilo početak medjuopštinske saradnje. 
Na 31. sednici SO Čačak održanoj 26. juna 2007. god. u okviru tačke 7 ' ' Izveštaj o radu Opštinskog veća ' ' član Opštinskog veća Vladan Savićević i TIS koordinacionog tela detaljno je opisao svrhu i tok realizacije navedenog projekta. Potpisan je i Okvir saradnje između Programa Ujedinjenih Nacija za ljudska naselja (UN-HABITAT) i Opštine Čačak za implementaciju Pilot projekta za razvoj i unapređenje opštinskog teritorijalnog informacionog sistema. 
U drugoj fazi implementacije projekta posvetili smo veliku pažnju prikupljanju veoma različitih podataka za integraciju u sistem. Korišćeni su podaci koji već postoje u opštinskim službama, JP Gradac i TO Čačak, ali su za potrebe ovog projekta podaci prikupljani i na terenu. 
Naš projekat odslikava turistički potencijal opštine Čačak kroz prikazivanje manastira u Ovčarsko Kablarskoj klisuri, kroz prikaz banjskog i mogućnostima rekreativnog turizma kao i niza veoma značajnih kulturnih i istorijskih objekata koji ukazuju na značaj koji je Čačak u svojoj istoriji imao. U TIS su integrisane ne samo pozicije ovih objekata već i dobar deo pisane građe o njima kao i fotografije lokaliteta. 
Osim podataka o kulturno-istorijskim vrednostima na teritoriji opštine Čačak, u TIS su integrisani i podaci o prirodnim lepotama, vidikovcima, tradicionalnim srpskim kućama, smeštajnim kapacitetima i svim pratećim uslugama od pošta, zdravstvenih stanica, preko ugostiteljskih objekata do benzinskih pumpi. Bogatstvo našeg TIS-a je što se osim lokacija ovih sadržaja mogu pronaći i mnogi drugi podaci o ovim objektima kao što su broj ležaja, kategorija smeštaja, sve do kontakt telefona. Posebna pažnja je posvećena dostupnosti turističkoj ponudi tako da je sa velikom detaljnosti obrađena putna mreža i različiti vidovi transporta. 
Rezultati druge faze implementacije našeg TIS pilot projekta javno predstavljeni su na radionici u Beogradu održanoj 5. oktobra 2007. Rezultati koje smo postigli za samo nekoliko meseci impresionirali su naše kolege iz Prata, drugih opština i predstavnike resornih ministarstava. Kolege iz Prata preneli su nam još njihovih veoma korisnih iskustava i dali mnoštvo ideja kako da nastavimo sa daljim razvojem našeg TIS-a. 
U ovom trenutku mi smo u trećoj fazi implementacije projekta. Ovaj CD prestavlja prikaz našeg rada koji još nije okončan. Ipak želja nam je da pokažemo rezultate prve dve faze razvoja našeg TIS-a za razvoj turizma i na taj način prenesemo naša iskustva i ostalim institucijama u Čačku. 
Iskreno se nadamo da će ovaj projekat doprineti da se turizam u našoj opštini još više razvije, da će doprineti značajnom povećanju broja turista koji će u njemu i njegovoj okolini pronalaziti svoje oaze zadovoljstva i odmora i da će preglednost turističkih potencijala kroz mape ovog projekta, doprineti podizanju svesti o značaju ulaganja u turizam. 
