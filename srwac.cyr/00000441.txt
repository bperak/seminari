Kada je podigao prvu kamenicu, nije mogao ni pretpostaviti kakvu će lavinu ona pokrenuti. Zvuk njenog pada, istina, prigušila je mekoća zemlje, ali je vest o tome stravično odjeknula. Onaj, koji je kamenicu digao, pokušavao je, bežeći, da joj stane na put; ali što je on više bežao i od nje se skrivao, to se vest, prateći ga, sve više raznosila. I kao da ni to nije bilo dovoljno: ne samo da ona nije nikog, u susretu, plašila, već je iz dana u dan dobijala sve više poklonika.
Tako je, vrlo brzo, na mestu one jedne kamenice, počelo da izrasta čitavo brdo. A što je ono više s vremenom raslo, to je sećanje na prvu kamenicu postajalo sve neznatnije.
No, ono što se nije dalo zubu vremena jeste - da se praksa podizanja i nizanja kamenica nastavljala iz dana u dan; najpre stidljivo, ali kasnije sve jače i učestalije. Jači su učili slabije, dok slabiji nisu naučili kako da uzvrate. Samo retki su nekim čudom uspevali da se tom učenju odupru. U početku su ih čak poštovali zbog toga, ali su oni vrlo brzo počeli da smetaju. Krenuše i podsmesi a zatim ih stadoše prozivati najbolesnijim rečima, te im, i protiv njihove volje - poslaše kamenice.
Retki se još jednom osuše: oni slabiji nisu odoleli da uzvrate darivanje, dok je šaka njih i dalje nastavila da pruža otpor, bez osvrtanja.
A onda je i poslednji buntovnik nestao. Ostala je samo masa u kojoj je u svakoj ruci ležala kamenica.
Uskoro, svako je pod svojom ostao da leži...
Tada je onaj, koji je digao prvu kamenicu, provirio. Brdo je bilo toliko veliko, da mu je zaklanjalo svetlo. Nemajući drugog izlaza, on poče obema rukama da skida i premešta kamenje. Radio je, ne mareći za odmor, osećajući kao da mu sav život od toga zavisi. Tražio je onu davno podignutu kamenicu, kako bi joj zatro koren, da brdo više nikad ne izraste. Nije osećao ni bol ni umor, samo strah da ga sunce u gnevu ne zatekne.
Najzad, ko pred večnost, stiže i do nje Stajala je baš kao onog dana kada ju je podigao a ona pala i vrisnula.
Prišavši joj polako, podiže je uz oprez. Kao i onda, ponovo je začuo iza sebe:
