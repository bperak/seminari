Skupština Srbije ukinula je danas imunitet poslaniku DS Oliveru Duliću, nekadašnjem ministru za zastitu životne sredine i prostornog planiranja. Za ukidanje imuniteta Duliću glasalo je 150 od 151 poslanika, koliko ih je bilo u sali, a glasanju nisu prisustvovali poslanici DS.
Nakon odluke Skupštine Srbije o ukidanju imuniteta, Tužilaštvo za organizovani kriminal pozvaće Dulića radi saslušanja, navodi se u današnjem saopštenju Tužilaštva.
Poslanici DS-a napustili sednicu Skupštine Srbije
Poslanici Demokratske stranke (DS) napustili su današnje zasedanje Skupštine Srbije i saopštili da neće učestvovati ni u raspravi ni u glasanju o ukidanju imuniteta poslaniku te stranke i bivšem ministru Oliveru Dulić.
Božović je ponovio da se protiv Dulića vodi medijska hajka i da mu je otac zbog toga završio u bolnici, jer ima zdravstvene probleme zbog stresa.
" Dulićev otac je u bolnici, propatio je zbog natpisa u medijima ", rekao je Božović i istakao da DS " duboko veruje da će Dulić dokazati svoju nevinost ".
Zamenik šefa poslaničke grupe DS-a je istakao da će poslanici demokrata nastaviti da u parlamentu postavljaju pitanja premijeru Ivici Dačiću i ministru finansija Mlađanu Dinkiću o istragama u vezi sa Srbijagasom i Nacionalnom štedionicom.
DS: Odložiti raspravu, Dulić se sam odrekao imuniteta
Poslanici Demokratske stranke zatražili su ranije od predsednika Skupštine Srbije Nebojša Stefanović da se zbog pravnih i poslovničkih razloga odloži rasprava o ukidanju imuniteta Duliću.
Šef poslanika DS Dragoljub Mićunović rekao je da Dulića niko nije pozvao na sednicu Administrativnog odbora na kojoj je doneta odluka da se parlamentu predloži ukidanje imuniteta, kao i da Tužilaštvo u zahtevu za ukidanje imuniteta nije objasnilo na koji stav člana 359. Krivičnog zakonika se pozvalo.
On je objasnio i da pomenuti član Krivičnog zakonika ima nekoliko stavova u kojima se pominju različite kazne, a za koje nije potrebno ukidati imunitet.
" U prvom stavu stoji kazna zatvora od šest meseci do pet godina, ako je taj stav upotrebljen onda se ne može govoriti da nekom treba ukinuti imunitet. Koji stav je ovde upotrebljen, to se u dopisu Tužilaštva ne vidi ", rekao je Mićunović i dodao da sva ta pitanje postupak ukidanja imuniteta Duliću čine " beskrajno sumnjivim ".
I Gordana Čomić i drugi poslanici DS, javljajući se za reč povodom povrede Poslovnika, naveli su da je u pitanju ozbiljna greška i da imaju duboku sumnju da je išta od procedure ukidanja imuniteta urađeno u skladu sa zakonom.
Zamenik predsednika Administrativnog odbora Nenad Konstantinović, takođe poslanik DS, rekao je da se Dulić odrekao imuniteta.
" Ako bi se Dulić bilo kada ponovo pozvao na imunitet, imali bi osnov za ukidanje imuniteta. Sada nemamo osnov za raspravu, jer se on odrekao imuniteta ", rekao je Konstantinović.
Dačić: Vlada ne progoni političke neistomišljenike
" Vlada Srbije neće progoniti političke neistomišljenike to vam garantujem jer sam bio i vlast i opozicija. Neka pitaju svoje ljude zašto su u martu pokrenuli postupak u vezi sa firmom " Nuba invest ", rekao je Dačić u Vranju.
On je podsetio da su u martu kada je otvoren taj predmet Vladu Srbije vodile demokrate i da od tada nikakvi novi detalji nisu usledili.
Dačić je takođe dodao da nije bilo promena u SBPOK - u i u tužilaštvu za organizovani kriminal koji je pokrenuo predmet i da i danas policija i tužilaštvo koji vode istragu, su isti ljudi.
" Ovo nije političko pitanje već se radi o radu državnih organa sa kojima politika nema veze ", rekao je Dačić.
Predsednik Vlade i ministar unutrašnjih poslova je istakao da je u prethodnom mandatu kada je bio zamenik premijera potpisivao sve odluke vlade odnosno da su na te odluke stavljani faksimili njegovog potpisa i da on lično nije potpisao odluku o pokretanju istrage u vezi sa poslovanjem firme " Nuba ".
" Ne bežim od odgovornosti, na svim odlukama vlade su moji faksimili jer je takva bila praksa u prethodnoj Vladi. Sada sve odluke vlade potpisujem ja ", rekao je Dačić.
On je takođe ukazao da treba videti ko je predložio da vlada donese odluku u vezi sa firmom " Nuba ", istakavši da tu odluku vlade ne osporava, iako u tom trenutku za nju nije znao.
" Tada me niko nije obavestio o tom predmetu. To je bio način funkcionisanja MUP-a i policije u tom periodu. Ako mislite da nije bilo nepravdi zašto se to pitanje postavlja sada ", rekao je Dačić.
On se ipak osvrnuo na izjavu lidera demokrata Borisa Tadića koji je rekao da Dačić nije izneverio njega već građane.
" Pre četiri godine to su pričali SRS i DSS, kada će da prihvate da mi ne idemo na izbore zbog njih i da nismo ' pupčanom vrpcom ' vezani za njih. Kad god su brinuli o SPS-u osvajali smo duplo više glasova ", zaključio je Dačić.
SPO: Na redu je sud
Šef poslaničkog kluba Srpski pokret obnove - Demohrišćanske stranka Srbije (SPO-DHSS) Aleksandar Jugović izjavio je danas da se poslanik Demokratske stranke Oliver Dulić odrekao imuniteta i da je sada na sudu da radi svoj posao.
" On se odrekao imuniteta, a sud neka radi na načelima pravde i pravednosti ", rekao je Jugović novinarima u parlamentu.
Odustajanje od imuniteta ne isključuje mogućnost da se neko ponovo pozove na isti
Stefanović je objasnio da su svi poslanici, pa i Dulić, obavešteni o današnjoj sednici parlamenta, a, kada je u pitanju Administrativni odbor, pročitao službenu belešku sa sednice tog odbora, u kojoj se nalazi podatak da je jedna od angažovanih službenica u DS-u obaveštena kada je sednica zakazana, kako bi obavestila Dulića i druge poslanike.
Stefanović je naveo i da su dva člana od četiri iz redova DS prisustvovala sednici Administrativnog odbora.
On je objasnio i da se o ukidanju imuniteta glasa, jer odustajanje Dulića od imuniteta u ovom trenutku ne isključuje mogućnost da se on ponovo pozove na imunitet.
Poslanik LDP-a Bojan Đurić rekao je da ni on, kao ni njegov stranački kolega Nenad Milić, nisu dobili poziv za subotnju sednicu Administrativnog odbora, ali da ga je predsednik tog odbora Zoran Babić pozvao i izvinio se zbog toga.
Đurić je rekao da poslanici ne treba da vesti o održavanju sednica Administrativnog odbora saznaju preko agencije Tanjug.
" U Srbiji se ni na kafu ne ide nepozvan ", rekao je predsednik Administrativnog odbora Babić.
Dulić: Ne želim da prisustvujem sednici
Dulić je, na konferenciji za novinare održanoj uoči početka sednice parlamenta, a na kojoj su prisustvovali gotovo svi poslanici DS-a, izjavio da neće prisustvovati sednici i pozvao Tužilaštvo da mu javi mesto i vreme, kako bi odmah, nakon što mu bude ukinut imunitet, dao iskaz.
Dulić je kazao da se on javno odrekao imuniteta i da parlament nije ni trebalo da bude sazivan, navodeći da je u pitanju nastavak " cirkusa i trošenje državnih resursa ".
Dulić je naveo da je hajka koja se u medijima vodila protiv njega naložena od režima i da predstavlja " ogromnu sramotu za naše društvo i demokratiju ".
" Kada mi se imunitet skine, spreman sam da se odazovem svakome. Pozivam tužioce da mi jave vreme i mesto gde da se javim. Ja ću da se odazovem i tamo ću hrabro i dostojanstveno da iznesem svoju odbranu ", rekao je Dulić.
" Ne postoji nijedan razlog da me zadržavaju "
On tvrdi da ne postoji nijedan razlog da ga zadržavaju, kao što nisu zadržali ni druge koji su ispitani u tom slučaju i naveo da će njegovo eventualno zadržavanje u pritvoru biti dokaz da se " maltretiranje jednog čoveka nastavlja ".
Policija je pre dva dana pokušala da privede Dulića u njegovoj kući u Subotici po zahtevu Tužilaštva, ali on se tada pozvao na imunitet.
Čupić za RNS: Tužilaštvo da se oglasi ako je prikupilo sve dokaze
Bez obzira na odluku o imunitetu, slučaj postoji. I to još odavno, jer je Savet za borbu protiv korupcije 3. decembra 2010. Vladi uputio Izveštaj u kome ukazuje na niz propusta u izdavanju dozvola preduzeću " Nuba invest " za postavljanje optičkog kabla duž puteva.
Članica Saveta Jelisaveta Vasilić kaže za Radio Novi Sad da je njihov stav da bi suzbijanjem korupcije trebalo da se bave isključivo institucije, te da Savet ne komentariše slučajeve koji se procesuiraju.
Zanimljivo je, međutim, da se Dulić poziva na mišljenje Republičkog javnog tužilaštva, koje je krajem 2010. utvrdilo da nije bilo kršenja Zakona o planiranju i izgradnji prilikom dodele dozvola " Nuba investu ".
U tužilaštvu kažu da je to mišljenje zasnovano na analizi samo dela dokumentacije, ali ostaje nejasno, zašto nisu tražili da se ona dopuni.
" Ako tužilaštvo tvrdi da tada nije imalo potpuni uvid u slučaj i to je prihvatljivo, ali da pruže javnosti čvrste materijalne dokaze. U suprotnom, bilo bi jako opasno da kako se koja vlast menja, tako tužilaštvo otvara ili zatvara neke slučajeve ", upozorava Čupić.
Portparol Republičkog tužilaštva, Tomo Zorić rekao je da u interesu istrage sve informacije za medije može da daje samo Tužilaštvo za organizovani kriminal, ali do tužioca, Miljka Radisavljevića, danas nismo uspeli da dođemo.
" U predmetima koji još nisu došli do obrade u kakvoj je slučaj " Nuba investa ", nećemo davati izjave za javnost, ali ćemo aktivno učestvovatai time što ćemo dostavljati dokumentaciju koju smo pribavili ", objašnjava Vasilić.
Čedomir Čupić mišljenja je da bi u takvim postupcima zakonom trebalo preduprediti zloupotrebe.
" Ti zakoni bi oštro kažnjavali sve koji pokreću postupke bez materijalnih dokaza ", kaže Čupić i dodaje da bi se time sprečile i spekulacije u medijima, koji često, zarad senzacionalizma ili po nečijem nalogu, ne prezaju ni od čega.
" Ko god da se pozove na imunitet u bilo kom krivičnom postupku, ma koji dres nosio u parlamentu, postupak će biti pokrenut i biće mu ukinut imunitet. Ovde nema slova o političkoj ostrašćenosti ", kazao je Babić novinarima u parlamentu posle sednice Administrativnog odbora.
Na pitanje zašto se u parlamentu otvorila rasprava o ukidanju imuniteta Duliću ako je Administrativni odbor, zbog istrage, bio zatvoren za javnost, Babić je kazao da je sednica tog odbora bila zatvorena za javnost na molbu Tužilaštva za organizovani kriminal, koja je stigla uz zahtev za ukidanje imuniteta Duliću.
" Skupština zaista nema šta da krije. Ne želimo da radimo tajno, ne želimo ništa da uradimo bez znanja javnosti ", rekao je Babić odgovarajući na pitanje zašto se otvarala rasprava u skupštinskoj sali o ukidanju imuniteta Duliću, a ranije to nije bio slučaj sa takvim zahtevima.
On je odbacio navode poslanika DS da članovi Administrativnog odbora iz te stranke nisu pozvani na sednicu tog tela u subotu i poručio da poslanici DS mogu koliko hoće da se pozivaju na kršenje Poslovnika, ali da suštinska borba protiv korupcije neće biti zaustavljena.
" Ne znam koliko delova DS postoji. Da li svim delovima treba da šaljemo poziv ", naveo je Babić i dodao da su toj sednici prisustvovala dva člana iz DS.
Onda neka i naša vajna, zinuta " dika i ponos " Đoković Novak i njegov dragi tatica vrate sve pare koje su dobili od Dulića na ime reklame " Očistimo Srbiju ". Voleo bih da mu vidim " facijalnu gestikulaciju " kad vidi račun Ali, bojim se da će njega osloboditi te obaveze, jer je on, Bože moj, " srpska dika i ponos ", na stranu to što sve poreze plaća u Monaku umesto u Srbiji, toliko o " patriJotizmu "
