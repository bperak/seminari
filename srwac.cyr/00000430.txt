DECENTRALIZOVANA STRUKTURA BiH MORA BITI OČUVANA
BANjALUKA, 11. MAJA / SRNA / - Decentralizovana struktura BiH, sadržana u njenom Ustavu kao dijelu međunarodnog ugovora, od suštinske je važnosti za funkcionalno upravljanje i reformu u Republici Srpskoj i mora biti očuvana, navodi se u Devetom izvještaju Srpske Savjetu bezbjednosti UN.
" Bez decentralizovane strukture BiH, Srpska ne bi mogla da provede reforme koje je provela i koje i dalje provodi. Federacija BiH / FBiH / je, za razliku od Srpske, u velikoj mjeri propustila da usvoji ekonomske reforme, provede privatizaciju ili uvede fiskalna ograničenja ", ističe se u dijelu Izvještaja koji se odnosi na unutrašnje uređenje BiH.
U dokumentu se dodaje da neuspjeh reformi u Federaciji BiH naglašava opasnost prijedloga o centralnom sistemu upravljanja u BiH. " U centralizovanoj državi, politika i odabiri FBiH sa većim brojem stanovnika bili bi dominantni, a ekonomske reforme provedene u Republici Srpskoj bile bi u velikoj opasnosti ", ocijenjeno je u Izvještaju.
" Decentralizovani dejtonski sistem, ipak, ograničava uticaj ovakvog zastoja na nivou BiH, zato što Ustav povjerava najveći broj nadležnosti entitetima. Efekat nedavnog perioda zastoja na nivou BiH ublažila je Srpska, koja je dosljedno nastavila da usvaja reforme usmjerene ka poboljšanju poslovnog okruženja. U sistemu sa većim stepenom centralizacije, periodične epizode zastoja na nivou BiH zaustavile bi reforme u cijeloj BiH ", ističe se u Izvještaju.
Republika Srpska smatra i da institucije na nivou BiH prekomjerno troše poreske prihode i stranu pomoć, uprkos dramatičnom umanjenju odgovornosti i funkcija u poređenju sa entitetima.
" Čak i u vrijeme kada Vlada Srpske provodi najbolnije uštede u budžetu, institucije nivoa BiH svoj povećavaju. Na primjer, između 2012. i 2013. godine, budžet VSTS-a povećan je za 14 odsto, a budžet kapitalnih troškova lansiran je za čak 71 odsto ", navodi se u Izvještaju.
Srpska napominje da entiteti ne bi trebalo da budu primoravani da nose teret mjera štednje, dok budžeti netransparentnih i neefikasnih institucija BiH ostaju isti, ili su još povećani.
" Daljem pogoršanju ovih problema i jačanju tenzija u BiH doprinosi raspodjela strane pomoći i podrške. Najveći dio inostrane pomoći usmjeren je ka institucijama BiH na štetu entiteta. Bilo da je riječ o finansijskoj podršci, treningu, ili podršci u naturi, najveći dio strane pomoći otišao je institucijama koje imaju najmanje uticaja na svakodnevni život građana BiH ", podsjeća se u dokumentu.
Kao primjer trošenja novca na nivou BiH, Srpska podsjeća da Oružane snage BiH koštaju građane više novca nego bilo koja druga institucija, bilo na nivou BiH ili na nivou entiteta.
" Čak četvrtina ukupnog budžeta BiH namijenjena je oružanim snagama. U 2010. godini Ministarstvo odbrane potrošilo je 324.758.367 KM - više od bilo koje druge institucije BiH, i gotovo četiri puta je skuplja od druge najskuplje institucije BiH - Uprave za indirektno oporezivanje ", napominje se u Izvještaju.
Na osnovu iskustava drugih evropskih zemalja i imajući u vidu urgentnost pronalaženja načina za smanjivanje budžeta BiH kako bi vitalni vladini programi bili omogućeni, Srpska preporučuje objektivnu procjenu odbrambenog i bezbjednosnog sektora BiH zasnovanu na potrebama.
" Pomenuto prilagođavanje potrebama podrazumijeva svođenje vojske na dva roda, to jest na učešće u mirovnim operacijama i na protokolarne obaveze. Ostale aktivnosti vojske treba prevesti u civilne strukture kao što su civilna zaštita, deminiranje, pomoć pri elementarnim nepogodama i slično ", smatra Srpska.
Kao najskoriji pokazatelj tromosti institucija u BiH u Izvještaju se navodi to što gotovo tri hiljade djece, rođene u BiH u posljednja dva mjeseca, u očima države - ne postoje, jer se jedinstveni matični broj građana / JMBG /, koji još od vremena SFRJ predstavlja najsigurniji sistem identifikacije svakog građanina, od početka marta ne izdaje u matičnim službama u BiH.
" U Srpskoj je problem privremeno premošten tako što je Vlada donijela posebnu uredbu o određivanju JBMG. Pored svih svojih tekućih poslova, Vlada Srpske morala se pozabaviti i onim što je trebalo da bude primarni posao institucija BiH, najprije kako bi zaštitila svoje građane od daljeg kršenja ljudskih prava i dovođenja novorođene djece, kojima je prijeko potrebna zdravstvena zaštita, u nezavidan položaj zbog - političkih razmirica ", ističe se u Izvještaju.
Srpska podsjeća i da je decentralizovana struktura BiH u potpunosti kompatibilna sa članstvom u EU. " Što se tiče dalekosežnih ustavnih promjena, Srpska će biti pažljiva, kako bi izbjegla zloupotrebe procesa pristupanja od lokalnih i međunarodnih stranaka koje se koriste kao izgovor za drastične promjene, koje nisu neophodne za proces pristupanja i koje su štetne za Srpsku i BiH u cjelini ", navodi se u Izvještaju.
U dokumentu se naglašava da svaki ustavni amandman koji bi eventualno mogao biti postavljen kao uslov za članstvo u EU mora biti rezultat transparentnog i zakonitog procesa i unutrašnjeg konsenzusa koji moraju postići institucije BiH, bez stranog miješanja.
" Uz to, sve ustavne promjene moraju zadržati fundamentalne zaštitne mehanizme za autonomiju entiteta i jednakost konstitutivnih naroda BiH garantovanih Ustavom BiH. Vrijeme za takve promjene bilo bi u daleko kasnijoj fazi pristupanja, kao što je to bio slučaj sa drugim zemljama koje su promjene vršile godinu-dvije prije sticanja članstva u EU ", zaključeno je u dijelu Izvještaja koji se odnosi na unutrašnje uređenje BiH.
