Neprijatelji BiH sjede u Parlamentu Federacije i upiru prstom u RS
Nešto razmišljam šta li piše u obrazloženju odluke o povećanju vlastitih plata, penzija, nasljednih prava, itd., koju su federalni parlamentarci izglasali, sebi.
Možda su napisali da se slomiše od rada i obaveza, mada čisto su... mnjam, jer monitoring izvještaji o njihovom radu svaki put evidentiraju da se oni tamo ubiše od dosade.
Možda su napisali da su plate u privredi nesrazmjerno veće od njihovih u Parlamentu, pa da se na ovaj način ispravlja ta velika nepravda. Mada bi i ovo bilo čudno, jer radnici nisu primili posljednjih 17 plata.
Možda su se pozvali na činjenicu da Federaciju BiH nije " zakačila " globalna recesija, te da su izbjegli uzimanje kredita od Međunarodnog monetarnog fonda. Ma i ovo mi nevjerovatno izgleda, jer je upravo suprotna situacija, i to uglavnom njihovom krivicom.
Možda su rekli da su zajedno sa Vladom sveli stopu nezaposlenosti ispod 10 odsto, ili povećali izvoz u odnosu na uvoz, podstakli naučno-tehnološki razvoj, privukli strane turiste u zemlju, stvorili od Federacije raj za investitore, očistili sistem od kriminala i korupcije... Ma kakvi, ni ovo nije moguće, čak se i Dodik hvali da je propala Republika Srpska bolji dio BiH.
Tačno ne znam šta su mogli još napisati. Možda su za sebe rekli da su bezobrazni, bezosjećajni za teško ekonomsko i socijalno stanje u zemlji, da misle samo na sebe, da koriste posljednju šansu prije nego se država sunovrati u totalni ambis, da su se pretvorili u parazite i krvopije, da je halapljivost postala jača od njih samih, da im moral nije jača strana... Ovo ima logike, ali nema šanse da su to rekli, da imaju obraza ne bi im uopšte palo na pamet da povećavaju beneficije.
Možda su napisali da će svaka vlast poslije oktobarskih izbora načisto nadrljati kad pristignu na plaćanje rate kredita od MMF, a kao rezultat njihove loše politike, te da im je najbolje da izgube izbore i odu u opoziciju, ali da narod u BiH uporno glasa za njih, pa oni više nisu pametni kako se uopšte može otići u opoziciju. Onda su, ovim posljednjim činom dizanja plata, odlučili još jednom da pljunu u lice gladnim građanima, ne bi li se ovi napokon digli na noge i rastjerali ih sa vlasti.
Mada, poznajući njihovu nezasitost i čudni mentalitet ljudi u BiH koji se inače puno ne bune, i ovo je malo vjerovatno.
E, sad, ima jedna varijanta koja bi mogla biti moguća. Dodik je kriv, to je to, sto-posto. Sigurno su smislili neko obrazloženje u kojem je Dodik, nekom svojom, protiv BiH uperenom izjavom, koju je usaglasio sa Dobricom Ćosićem, predložio da se ukine Federacija BiH, kako bi Republika Srpska postala gigant spram malih i posvađanih kantona. Na taj način bi se velikosrpski projekt lakše sproveo, a Republika Srpska pripojila matici.
Zbog toga su federalni parlamentarci hrabro ustali u odbranu BiH, prkoseći mrskom neprijatelju, donoseći istorijske odluke o jačanju Federalnog parlamenta i motivisanju " rodoljuba " koji sjede u Parlamentu FBiH, da izdrže tu nepodnošljivu golgotu koja dolazi iz velikosrpske kuhinje. Tako su nevoljko bili prinuđeni da povećaju svoje plate, penzije, beneficije...
Da, nema sumnje, sigurno su to napisali. U posljednjih 15 godina, vladajućim strankama iz Federacije BiH je uvijek neko drugi kriv. Obično im je kriv Dejton, Koštunica, fašizam i nacionalizam, Rusija, Tadić, Međunarodni sud pravde, Dodik, Srbija, Hrvatska, hrišćanski aršin Evropske unije, islamofobija, itd.
Da nije ovih uzroka, u Federaciji BiH ne bi bilo kriminala i korupcije, pametni i kompetentni bi bili na funkcijama, umjesto podobnosti po principu " uzornih " muslimana iz SDA (koji su, doduše, osumnjičeni da su bludničili sa maloljetnicama u blizini Memorijalnog centra u Potočarima), Sarajevo bi moglo raditi na istinskoj multietničnosti, nasuprot prisutnoj islamizaciji. Samo da nije srpskog separatizma, napravila bi se obilaznica oko Sarajeva i sredstva iz Razvojne banke bi bila pravilno investirana, samo kad bi se ukinula Republika Srpska...
Stvarno je postalo smiješno slušati vladajuće stranke iz Federacije BiH, tj. obične folirante, kako kukaju na Republiku Srpsku, kunu se u državnost BiH, a paralelno s tim kraduckaju državne pare, enormno se bogate, uživaju goleme beneficije i ispiraju narodu mozak da im je Ustav i entitetsko glasanje najveći problem u životu.
Veći neprijatelji za budućnost BiH su oni koji je potkradaju a tvrde da je vole, od onih koji je potkradaju a tvrde da je ne vole.
