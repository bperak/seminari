Vukašin Ranđelović: - Besmisleno je ulagati u zgradu koja je postala neuslovna za smeštaj ljudi u trećem dobu. Rešenje - promene namene. 
Prošlo je više od 20 godina od kako je otpočela izgradnja objekta u samom centu Odžaka namenjenog za smeštaj penzionera. U tom periodu zgrada u Železničkoj je stavljena pod krov, delimično je urađena instalacija i započeto malterisanje. Međutim, 1992. godine, i pored činjenice da je novac obezbeđen, zbog nerešenih imovinskih odnosa, nesuglasica između samih penzionera, prekinuta je svaka dalja gradnja. Od tada, pa do današnjeg dana, završetak zgrade Gerontološkog centra po pravilu spominje se samo u vreme predizbornih kampanja. 
Stranke se naprosto utrkuju u obećanjima da će objekat biti, ukoliko oni dođu na vlast, u najskorije vreme priveden nameni. Međutim, posle izbora sve ostaje na ispraznim obećanjima. Istini za volju, posle majskih izbora 2008. godine, tadašnji predsednik opštine Milan Ćuk oformio je radnu grupu s ciljem da izvrši procenu potrebnih radova i finansijskih sredstava neophodnih za završetak Doma namenjenog penzionerima, kao i da na osnovu strategije razvoja socijalne zaštite u opštini proceni da li objekat projektovan pre više od 20 godina uopšte odgovara savremenim potrebama. Istovremeno, radna grupa bila je u obavezi da u razgovoru sa predstavnicima Fonda za penzijsko - invalidsko osiguranje sagleda da li Fond za PIO uopšte želi da se objekat završi ili je voljan da taj posao prepusti lokalnoj samoupravio, kako bi ga ona u toku 2009. godine završila, a 2010. stavila u funkciju. Od tada je prošlo skoro dve godine, a odgovora na upućeni dopis još uvek nema. U međuvremenu, godine su učinile svoje kako na samom objektu, tako i u njegovom okruženju. Zgrada Gerontološkog centra pretvorila se u svojevrsan,, kavez i svako ulaganje novca, ukoliko se ne promeni namena objekta, po rečima predsednika opštinskog Udruženja penzionera Vukašina Ranđelovića, besmislena je. Neophodno je pronaći prikladnu lokaciju i poći sa izgradnjom novog Doma za penzionere. - Izgradnja Gerontološkg centra na drugoj lokaciji je jedino logično rešenje u ovom momentu pošto je ulaganje u postojeći objekat koji je postao neuslovan za smeštaj penzionera izgubilo svaki smisao - kaže za,, Naše novine Vukašin Ranđelović. 
Oporavak o trošku Fonda 
I ove godine o trošku Fonda za PIO 45 penzionera iz odžačke opštine krajem maja i početkom juna otići će na 10 - dnevni oporavak u neku od banja u Srbiji. Da bi stekli pravo da odu na rehabilitaciju, penzioneri, osim onih koji su pravo na penziju stekli preko poljoprivrede, dužni su da do 25. aprila podnesu na uvid poslednji penzioni ček, fotokopiju lične karte, kao i potvrdu od lekara na osnovu koje će biti upućeni u odgovarajuću banju. Prednost da se nađu na spusku onih koji će se oporavljati u nekoj od banja imaće oni penzioneri koji do sada nisu bili korisnici ovih usluga. 
Problem smeštaja penzionera je urgentan pošto sve veći broj naših sugrađana u trećem dobu odlazi u druge centre u kojima postoje domovi za njihov smeštaj. Šta će se dešavati sa zgradom u Železničkoj? Da li će nova vlast uspeti da razreši ovu svojevrsnu enigmu, ostaje da se vidi. Sve dok se to ne desi, odžački,, Skadar na Bojani biće ružno podsećanje na jednu propalu investiciju. 
