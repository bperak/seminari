Završen je Kopaonik biznis forum 2012 
14.06.13 
Niško savetovanje ekonomista 2013 
Savez ekonomista Srbije i Društvo ekonomista Niša u saradnji sa Gradom Niš i Privrednoekonomskim savetom organizuju tradicionalno Niško savetovanje ekonomista. Ovogodišnji skup biće održan 26. i 27. septembra 2013. godine u svečanoj sali Univerziteta u Nišu i biće deo proslave 1700 godina Milanskog edikta. Svake godine savetovanje okuplja preko 150 učesnika, predstavnika države i regulatornih tela, lokalne samouprave, univerziteta, međunarodnih organizacija, kao i predstavnika realnog i finansijskog sektora. 
Prethodnih godina Niško savetovanje ekonomista se afirmisalo kao mesto gde ekonomisti i privrednici vrednuju efekte strukturnih i ekonomskih politika Vlade, sa posebnim naglaskom na značaj i ulogu lokalne samouprave kao aktivnog učesnika u tom procesu. Forum je mesto sučeljavanja različitih mišljenja i argumenata relevantnih učesnika kako bi se došlo do izvodljivih i efikasnih politika. 
Privreda Srbije se nalazi u recesiji, nivo privredne aktivnosti nije dovoljan da zadovolji postojeće potrebe stanovništva niti da omogući održivu zaposlenost. Osnovni strukturni problemi privrede Srbije su niska konkurentnost i nezaposlenost, kao posledice neadekvatne ekonomske politike i spore i nedovršene tranzicije. Prema izveštajima relevantnih institucija, najgore ocenjene makroekonomske dimenzije konkurentnosti jesu stanje institucija i efikasnost tržišta dobara. U oblasti mikroekonomskog menadžmenta najlošije ocene i rang ima poslovna sofisticiranost. 
Navedeni pokazatelji ukazuju na neophodnost da Srbija što pre krene u pravcu unapređenja konkurentnosti, kako bi ušla u grupu zemalja koje imaju održiv rast privrede i životnog standarda stanovništva. 
U procesu unapređenja konkurentnosti privrede Srbije država je subjekt koji drži ključeve rešenja, iako sve mere države ne dovode automatski do pozitivnih rešenja. Samo dobro osmišljena ekonomska politika utiče na dugoročno dobre performanse privrede Srbije i progres u drugim oblastima društvenog života. 
Interes potencijalnih investitora je i dalje prisutan, ali je proces pregovaranja i donošenja odluka dug i neefikasan. Nove investicije su najvažniji faktor unapređenja konkurentnosti privrede Srbije. Reindustrijalizacija koja se bazira na investicijama u realni sektor, monetarni model baziran na realnom kursu i javne finansije bazirane na realnom budžetu su jedini garant održivog razvoja. 
Nadamo se da ćete preusmeriti Vaše obaveze i uzeti učešće u realizaciji ovog izuzetnog događaja, poznatog u stručnoj i poslovnoj javnosti u Srbiji kao Niško savetovanje ekonomista. Prateći program skupa obuhvata posetu nalazištu Mediana, pozorišnoj predstavi Konstantin i dr. 
