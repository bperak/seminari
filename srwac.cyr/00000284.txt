Poželeo bih da u 2006. godini Srbija reši svoje nagomilane probleme koje je tište godinama unazad, kako bi najzad punom snagom mogla da radi na poboljšanju kvaliteta života i standarda građana. Krajnje je vreme da počnemo da se bavimo, umesto velikim državnim pitanjima, onima koji život znače. Kupovinom i opremanjem stana, kupovinom automobila, da nam deca idu na zimovanje i letovanje, da imaju kvalitetno školovanje, to su stvari o kojima se brinu obični ljudi u jednoj evropskoj zemlji, poručio je juče za Božić građanima Srbije predsednik Boris Tadić u intervjuu za Glas javnosti.
Koji je najteži posao u ovoj godini? - Nažalost, ima ih više. Čekaju nas teški pregovori o budućem statusu Kosova i Metohije, završetak saradnje sa Haškim tribunalom, pregovori o asocijaciji i pridruživanju Evropskoj uniji, status državne zajednice i najavljeni referendum u Crnoj Gori... Međutim mislim da je od svega ovoga najteži zadatak da u procesu rešavanja svih navedenih pitanja očuvamo kapacitet društva za reformu sistema koja je pred nama. Jedino kada završimo taj posao moći ćemo da suštinski poboljšamo kvalitet života, podignemo životni standard i ostvarimo cilj da postanemo ravnopravni partner u Evropskoj uniji.
Mislite li da su rušenje vlade i novi izbori važniji od dobrog rešenja za Kosovo, izručenja preostalih optuženih Hagu i Crne Gore? - Nikada se nisam zalagao ni za kakvo rušenje. Nije mi u karakteru sklonost ka rušenju, imam sklonosti ka građenju. Rušenje Srbiji nikada dobra nije donelo. Ono za šta se zalažem i iza čega čvrsto stojim jeste da je Srbiji neophodna demokratska vlada punog legitimiteta koja ima podršku većine građana i koja ne zavisi od podrške Miloševićeve stranke. Samo takva vlada može Srbiju da izvede na čvrsto tle i reši upravo sva ova pitanja koja navodite. Izbori su esencijalna demokratska tekovina, izbori nisu rušenje.
Ako smatrate da Vlada više nema većinu u skupštini, zašto dozvoljavate takvu situaciju? - Jedno je pitanje šta ja smatram a drugo šta sud koji se bavi pitanjem oduzimanja mandata poslanika ima da kaže. Poštovaću svaku odluku suda, Demokratska stranka takođe, ali bi bilo dobro da sudsku odluku napokon i dobijemo.
Šta će, zapravo Demokratskoj stranci izbori u ovom trenutku, kada su pred državom veoma teški zadaci i kada je potrebno donositi i nepopularne odluke? - Nije presudno da li su Demokratskoj stranci potrebni izbori, bitno je da su oni potrebni Srbiji. Demokratska stranka je državotvorna institucija koja svoje interese uvek mora da podredi interesima zemlje. U pravu ste, mi smo zemlja u tranziciji i kao takvoj predstoje nam i nepopularne odluke. Zato nam je potrebna puna podrška građana, zato su nam potrebni izbori. A jedino brzim i odlučnim prolaskom kroz nepopularne odluke koje nisu donesene kad im je bilo vreme, kada su to činile druge tranzicione zemlje, stajemo na zelenu granu. Pogledajte zemlje našeg okruženja Oni kojima smo još pre petnaestak godina bili pojam dobrog života danas su za nas bogati zapad. Srbija to nije zaslužila i dokazaće i svoje potencijale i vrednost, ali samo uz uslov da dobije snažnu demokratsku i proreformsku vladu evropske orijentacije.
Pomenuli ste mogućnost da Koštunica raspusti Vladu i formira novu, sastavljenu samo od demokratskih snaga, dokle se stiglo s tim i da li je reč i o pritisku spolja?
- Nikakav pritisak spolja ne bi trebalo da utiče na našu unutrašnju situaciju. Srbija je danas demokratska zemlja. Istina, naša demokratija je mlada i ponekad se čini fragilna, no ne smemo odustati od puta koji su građani izabrali 5. oktobra 2000. Tada je postojao dogovor svih demokratskih snaga društva, takav dogovor bio bi blagotvoran za Srbiju i danas.
Ukoliko dođe do pada vlada i krene se u izborni proces, mislite li da ste u stanju da sami vodite pregovore o Kosovu? - Od svoje odgovornosti nikad neću da pobegnem. Na izborima građani upravo biraju one za koje veruju da mogu da ponesu teret odgovornosti. Ako princip odgovornosti važi za mene važi i za sve druge institucije društva i zato se nadam da će svako svoj posao raditi na najbolji mogući način, a sve drugo bila bi čista spekulacija.
Ako epilog pregovora ipak bude, kao što se strahuje, nametnuto rešenje, hoćete li potpisati odluku o nezavisnosti Kosova i Metohije i kako bi u tom slučaju reagovali? Svakako da postoje različiti scenariji po kojima bi pregovori mogli da se razvijaju. Pregovarački tim to ima u vidu i u svom radu mora da predvidi svaku mogućnost. Ono što je sasvim sigurno je da odbrana državnih interesa Srbije, principi međunarodnog prava koji su na našoj strani i kompromis koji nudimo moraju biti tačke za koje ćemo se svi zajedno zalagati. I za odbranu kojih ćemo upotrebiti sva politička i diplomatska sredstva. Što se mene tiče, odluku o nezavisnosti Kosova i Metohije potpisati neću.
Mislite da bi bilo zanimljivo, a i poželjno raspisati referendum i ovde, da konačno i Srbe neko pita s kim žele da žive? Smatram da bi to samo dodatno zakomplikovalo i ovako složenu situaciju, da bi unelo nepotrebne tenzije u politički život i da bi to bila dodatna tema za polemike i razmirice. Od toga građani ne bi imali nikakve vajde. Zato nisam pristalica takve mogućnosti.
Koja je, po Vama, dovoljna većina za izglasavanje validne odluke na referendumu u Crnoj Gori? Mogu samo da ponovim zaključak Venecijanske komisije po kome je potrebno pedeset posto upisanih građana plus jedan, i ono što je jednostavna činjenica: po ispunjenju jednog takvog uslova niko ne bi mogao da kaže reč prigovora na bilo kakvu odluku građana Crne Gore.
Šta Vam je, od onoga što je za javnost, rekao Putin dok ste razgovarali u četiri oka, a što bi bilo zanimljivo za građane? Takođe, da li ste bolje poruke dobili od Širaka ili ruskog predsednika? Ono što je najbitnije u vezi sastanaka sa predsednicima Putinom i Širakom jeste njihov visok stepen iskazanog razumevanja za sve probleme sa kojima se Srbija danas suočava. To nam daje za pravo da verujemo da će i Rusija i Francuska kao značajne članice Kontakt grupe imati principijelan pristup rešavanju pitanja Kosova i Metohije. Uz svo uvažavanje legitimnih interesa i Rusije i Francuske očekujem njihov konstruktivan stav.
Koja Vam je najbolja i najgora odluka prošle godine? Najkontroverznija moja odluka u prošloj godini bila je ona da pozovem Srbe da učestvuju na lokalnim izborima na Kosovu i Metohiji. Vreme je pokazalo da sam bio u pravu i da bi to bilo korisnije za naše interese. Zbog te odluke morao sam da se konfrontiram sa mnogim institucijama naše zemlje koje nažalost nisu shvatile njenu političku svrsishodnost. Nije laka pozicija u kojoj ste sami protiv svih, i onaj koji bi želeo da kalkuliše i misli isključivo na svoju popularnost takvu odluku svakako ne bi doneo.
Da li ste umorni od posla i kajete li se sada što ste se uopšte kandidovali? Mislim da sam, u momentu stupanja na ovu dužnost bio potpuno svestan svih teških poslova koji nam predstoje. Ali u jedno sam ubeđen: da je ovo lagodniji i prijatniji posao ne bi meni ni dopao.
Peđu Stojakovića niste uspeli da dovedete i doživeli smo katastrofu u košarci. Hoćete li uspeti da dovedete Mladića? Ako ovim, makar i šaljivim pitanjem želite da sugerišete da ima moje krivice u neuspehu košarkaša, prihvatiću, mada sam skloniji da predložim da ponovo napravimo takvu atmosferu u društvu i u našem sportu da sportistima bude čast da obuku nacionalni dres umesto što od njega beže. Neka svako radi svoj posao, predsednik svoj, selektor svoj, a igrači svoj, pa da se svi zajedno radujemo našim sportskim uspesima Kada je general Mladić u pitanju, jedna je stvar ko je nadležan za njegov odlazak u Hag, i to je svakako odgovornost vlade, međutim za Srbiju je od životnog interesa da se on pred Tribunalom napokon i nađe i da se na taj način otvore evropske perspektive Srbije. Potpuno sam spreman da predsedavam i budućem Savetu za nacionalnu bezbednost i time podelim odgovornost za rešenje ovog izuzetno važnog državnog pitanja.
Aktivnost vaših prijatelja
