Posle smeštaja u konak manastira Studenice i zajedničkog ručka grupa je krenula ka manastiru Gradac. Crkva manastira Gradac, posvećena Blagovestima Presvete Bogorodice, izuzetne je arhitektonske lepote. Ktitorka manastira, sveta kraljica Jelena Anžujska, se o svom manastiru posebno starala. Crkva je zidana tesanim kamenom-sigom, a prozori su od belog mermera. Dobro osvetljenje u crkvi postignuto je prozorima na bočnim zidovima i prozorima na kupoli. Na steni iznad ulaza u manastir, uz monaško groblje, nalazi se kapela Svetog Nikole, sagrađena za bogoslužbene potrebe monaha koji su nadgledali izgradnju glavne crkve. 
Po povratku u konak manastira Studenice i večere sledio je obilazak Bogorodičine crkve. Pored kivota sa moštima svetog Simeona Mirotočivog, oca Svetog Save, u ovoj crkvi čuvaju se i mošti prepodobne mati Anastasije, majke Svetog Save, kao i mošti brata Svetog Save, prepodobnog Simona Monaha. Time je ispunjena želja Stefana Nemanje (potonjeg svetog Simeona Mirotočivog) kao ktitora, da Studenica bude grobno mesto njegovo i njegovih naslednika. O majstorima koji su oslikali hram nema nikakvih dokumenata, ali se zna da ih je odabrao sam Sveti Sava. Najčuvenije freske su Raspeće Gospodnje i čudotvorna Bogorodica Studenička. U okviru manastirskog kompleksa danas su bogoslužbeno aktivne tri crkve. Sem Bogorodičine crkve (1196. g.) to su i Kraljeva crkva (1314. g.) i crkva Svetog Nikole (12. vek). U predvečerje praznika Uspenja Presvete Bogorodice u Bogorodičinoj crkvi služeno je Veliko bdenije koje je završeno celivanjem moštiju svetitelja svetog Simona Monaha i svete mati Anastasije i pomazanjem vernika. Svetu liturgiju na dan praznika Uspenja Presvete Bogorodice u Bogorodičinoj crkvi uz mnoštvo vernog naroda služio je iguman manastira Studenice, arhimandrit Tihon, a nakon svečane litije i rezanja slavskog kolača pristupilo se zajedničkom ručku u trpezariji Svetog Save. 
U povratku smo posetili još jedan manastir u blizini Kraljeva, velelepnu Žiču. Izgradnja manastira je započela nakon donošenja moštiju Svetog Simeona Mirotočivog u Studenicu, kao izraz bratske ljubavi Stefana Nemanjića, velikog župana, i njegovog brata Svetog Save, tada arhimandrita i igumana Studenice. Nakon završetka izgradnje odlučeno je da crkva manastira, posvećena Vaznesenju Hristovom, bude sedište Arhiepiskopije, da se u njoj krunišu kraljevi, posvećuju Episkopi i postavljaju igumani najznamenitijih manastira. Ovde je na Spasovdan 1221. sazvan crkveno-narodni sabor na kojem je Sveti Sava izgovorio svoju čuvenu besedu o pravoj veri i pročitao Sinodik pravoslavlja. Posle ovakvog puta, srca punog blagodarnosti za sve što smo videli i doživeli, u mislima imamo reči našeg domaćina, crkvenjaka Bogorodičine crkve u Studenici: "... Studenica nam je majka I kao majka ona nas i prima... " Svesni istine koja iz ovih reči izbija, ostaje nam da se trudimo da uvek budemo dostojni sinovi. 
