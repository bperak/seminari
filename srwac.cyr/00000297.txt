Beograd 25.08.2010.
Ministar Nebojša Bradić se danas sastao sa direktorom Lajpciškog sajma knjiga Oliverom Cileom, koji u Beogradu boravi povodom pripremnih aktivnosti za nastup Republike Srbije kao počasnog gosta na Sajmu knjiga u Lajpcigu 2011. godine.
Ministar Bradić i gospodin Cile su razgovarali o aktivnostima koje su do sada preduzete i koje su u planu, sa ciljem što bolje prezentacije srpske literature na nemačkom govornom području. U razgovoru je bilo reči i o preliminarnom programu kojim će se Srbija predstaviti na Sajmu knjiga u Lajpcigu sledeće godine.
Oliver Cile je naglasio da u zemljama nemačkog govornog područja vlada osetno interesovanje kako za predstavljanje Srbije na planu njiževnosti, tako i za samu zemlju i region. On je najavio i da će u novembru sa svojim saradnicima ponovo doći u Beograd, kako bi precizirali detalje programa nastupa Srbije 2011. godine.
Sa direktorom Lajpciškog sajma u Beogradu ovih dana boravi i grupa nemačkih novinara, koji će se radi što bolje promocije našeg stvaralaštva, upoznati sa znamenitostima srpske kulture i razgovarati sa srpskim piscima.
U programu su, između ostalog, " čitanja grada ", pri čemu će nemački novinari posetiti Kalemegdan, Dorćol, Skadarliju, Zemun, Sremske Karlovce (sa vinskim podrumima), Petrovaradin i Novi Sad kao istorijske i literarne topose; u restoranu Arhiv se družiti sa piscima i izdavačima; posetiće Topolu, Oplenac; Crkvu sv. Ðorđa, muzej, galeriju, vinograd i vinski podrum kompleksa Zadužbina " Kralj Petar Prvi Karadjorđević. Obići će i Kuću cveća, Senjak, Muzej Milošev konak, Košutnjak, Banovo brdo i Sajam.
Posetiće PEN centar, gde će razgovarati sa piscima i urednicima na temu " Šta znači biti pisac / urednik / izdavač u Srbiji 2010? " i održati konferenciju za novinare.
U centru za kulturu " Grad ", pod sloganom " Nova snaga ženske literature ", srešće se sa Radmilom Lazić, Danicom Vukičević, Draganom Mladenović i drugim predstavnicama srpske književne scene.
Uz program nemački novinari dobijaju " literarnu mapu " od 150 stranica izbor tekstova srpskih autora koji su prevedeni na nemački i koji se odnose na pojedine destinacije.
Beograd 24.08.2010.
- Vukov sabor je prestižna i naša najstarija manifestacija, čije dugo trajanje govori o njenom značaju za kulturu u Srbiji, ali i u širem evropskom prostoru i verujemo da će podrška iz Ministarstva dati jednu važnu poruku koja svedoči i o nečemu što je trenutni status Sabora, ali i njegova perspektiva.
Vukov sabor, kao tradicionalna manifestacija, ima jednu od najpovoljnijih izmena kvaliteta u ovom periodu. Povezujući se sa brojnim tradicionalnim sadržajima koji se neguju u svetu, gde postoji veliki potencijal za razvoj u narednom periodu; to je uzorna manifestacija koja pored toga što neguje tradicionalne sadržaje pokušava i pronalazi svoje mesto i most prema savremenosti. U tom dijalogu se nalazi i budući prostor za Vukov sabor.
Ministarstvo ovakvim podrškama, kao što je Protokol o sufinasiranju, ukazuje da nije dovoljno imati manifestaciju koja samo neguje nasleđe, već treba raditi na njegovoj živoj transformaciji, na promociji uloge baštine u ovom vremenu i na perspektivi budućeg razvoja naglasio je ministar Bradić na konferenciji za novinare održanoj posle potpisivanja Protokola.
Ministar Bradić je pohvalivši rad Centar za kulturu " Vuk Karadžić " iz Loznice istakao da je važno imati takve stabilne partnere, one koji ne čekaju samo podršku iz centrale, nego imaju inicijativu u kulturnom menadžmentu, u sklopu lokalnih zajednica.
Direktorka Ðedović je izjavila da je podrška Ministarstva kulture podsticaj za još veći angažman oko Vukovog sabora i podsetila da je čitavu deceniju trajala borba da bi se stekao sadašnji status.
" Naš Centar za kulturu je prvu adekvatnu podršku, kakvu Vukov sabor zaslužuje, dobio od ovog Ministarstva. Nama u maloj sredini to puno znači. Imamo jasnu viziju da Tršić treba da bude mesto susretanja, da postane institucija od nacionalnog značaja i centar za izučavanje nematerijalne baštine, a u planu je i osnivanje Muzeja jezika i pisma ", rekla je ona.
' Na svečanom otvaranju 76. Vukovog sabora biće obeležen jubilej - sto godina od rođenja Meše Selimovića, kroz izložbu Muzeja pozorišne umetnosti o tom velikanu i gostovanjem Narodnog pozorišta sa predstavom po njegovom romanu " Derviš i smrt ", a posetioci će moći da vide i izložbu u Muzeju Jadra " Dva veka boja na Loznici ", naučni skup " Tvorci jezika " u Vukovoj zadužbini, program " Azbuka Evrope " u Tršiću ', naglasila je ona.
Specijalni savetnik ministra kulture i član Umetničkog saveta Vukovog sabora Zoran Hamović izjavio je da su ta manifestacija i ti kreativni ljudi koji je organizuju najbolji primer uspešne decentralizacije.
" U ovoj Godini knjige i jezika, mi smo na njenom početku, u aprilu, u Sremskim Karlovcima otvorili Prevodilački centar, a završićemo je otvaranjem Muzeja jezika i pisma u Tršću ", najavio je Hamović.
Na konferenciji za novinare je predstavljen i program ovogodišnjeg, 76. Sabora, koji će biti održan od 13. do 19. septembra u Loznici i Tršiću.
Beograd 23.08.2010.
Prvo u zatvorenim krugovima, a sada i preko medija, iskazuju se sve oštrije optužbe na izostanak državne podrške za izdavanje pojedinih dela koja izdavači smatraju kapitalnim.
Kapitalno delo u nauci je ono koje obrađuje jedno značajno neistraženo ili nedovoljno istraženo područje ili donosi nova i važna saznanja o njemu, daje njegov integralan kritički pregled, koherentno je i utemeljeno na istraživanjima, jezički doterano i savremeno pisano i, ako je ikako moguće, ima i širi značaj od same oblasti kojom se bavi. U oblasti kulture, to je delo koje jedna kultura prosto mora imati, na primer osnovni jezički priručnici. Kapitalna izdanja književnih dela su kritička izdanja, urađena po najsavremenijim načelima tog rada. Takva kapitalna dela su, posebno ona u malim jezičkim sredinama, retko kad komercijalna, i ideja državne podrške i jeste upravo u tome da se ona objave. Sve je to poznato i blisko onima koji se bave naukom.
Sva dela koja su dobila podršku Ministarstva kulture monografije o manastiru Šišatovac, istoriji moderne umetnosti u Srbiji HH veka, arhitekturi u HH veku u Vojvodini, Gamzigradu, vizantijskom nakitu u Srbiji, Milanu Konjoviću, istoriji feminizma u Evropi 1700 - 1950, bibliografija Ive Andrića u elektronsko vidu, pravopis srpskog jezika, te okončanje izdavanja Leksikona pisaca Jugoslavije, edicije 100 slovenskih romana i trećeg tom istorije Vizantije ispunjavaju ta merila. Bilo bi lepo da se u Srbiji može naručiti izrada posebno značajnih dela, npr. jedne višetomne savremene istorije srpske književnosti ili ubrzan rad na završetku rečnika SANU, ali smo od takvog planskog pristupa još uvek daleko.
Edicija ' Deset vekova srpske književnosti ' ne ispunjava ta merila. Izdavanje ove ili one književnosti u nekom broju tomova bilo je veoma popularno sve negde do kraja šezdesetih godina prošlog stoleća. Onda se od toga uglavnom odustalo, na talasu kritike kanonizacije umetničkih dela. Poslednjih 10 - 15 godina u konzervativnim političkim krugovima obnovljeni su zahtevi za pravljenje nacionalnih kanona pojedinih umetnosti, a posebno književnosti. U SAD se to dogodilo iz elitističkih razloga, u zapadnoevropskim zemljama zbog priliva stranih radnika, na teritoriji bivše Jugoslavije zbog težnje političkih elita da stvore homogenu etničku kulturu. Međutim, u ozbiljnim naučnim krugovima ostala je uzdržanost prema kanonu, jer on pretpostavlja nepostojeću homogenu nacionalnu kulturu, uvek više isključuje nego što uključuje, pojednostavljuje, održava postojeći, po pravilu zastareo poredak vrednosti, i sprečava inovativno razmišljanje.
Zato se, ako se uopšte prihvata da je kanon potreban zbog npr. školske nastave, po pravilu ističe da se on mora sastojati od više različitih, čak, baš zbog nastave, suprotstavljenih kanona čije sapostojanje podstiče kritičko i stvaralačko razmišljanje.
Pretpostavimo ipak da nam je u Srbiji potreban književni kanon. Onda je nužno prvo temeljito razmotriti bar sledeća pitanja: Èemu treba da posluži?
Da li da obuhvati pisce koji pišu na srpskom jeziku (šta je srpski jezik?), one koji se kazuju Srbima, one koje smatramo Srbima ili pisce koji pišu u Srbiji, bez obzira na jezik i etničku pripadnost? Kakva treba da je raspodela između raznih perioda, rodova i žanrova? Da li je čitanost dela merilo? Da li izdavanju kanona treba da prethodi izdavanje jedne savremene istorije književnosti koja bi bila okvirni činilac za izbor dela? Da li u kanon ulaze i posebno značajna neknjiževna dela? Koja će biti merila kvaliteta? Da li je potrebno prevrednovanje pojedinih perioda i pisaca? Ima li pisaca koje treba izvući iz zaborava i onih koje treba poslati u zaborav? Da li prvo odrediti sve to, pa onda ukupan obim edicije ili uklopiti izbor u unapred određen obim? Ko će o svemu tome da odlučuje: političari, naučnici, književnici? Da li je uopšte relevantno šta o kanonu misle političari (koji, istina, odobravaju budžet) i književnici (posebno oni koji bi da u njega uđu) ili je njegov sastav stvar naučnika? Ako naučnici (što im pripada prirodom obrazovanja i zanimanja), kojeg shvatanja književne nauke?
U predlogu edicije " Deset vekova srpske književnosti " nije dat nijedan jasan i obrazložen odgovor ni na jedno od tih pitanja. Kanon sam po sebi nije kapitalno delo, niti će ga kožni povez i zlatotisak takvim učiniti, on je samo jedan od mogućih izbora dela, a mogao bi biti ako bi ga činila kritička izdanja ili bar izdanja sa novim, stručnim predgovorima ili pogovorima i nekim minimumom notnog aparata. Osim toga, skoro sva predviđena dela već postoje u različitim izdanjima, ponekad u više desetina (npr. usmena književnost), mnoga su školska lektira i veliki deo je dostupan u knjižarama ili antikvarnicama. Predložena edicija ima sve odlike običnog komercijalnog izdanja, za koje je, uzgred budi rečeno, vojvođanska vlada dala novac. Zato bi bilo bolje da se umesto praznog javnog prepucavanja sa izmešanim komercijalnim i reklamnim porivima o ovakvim pitanjima razgovara na stručan način.
Ljubiša Rajić predsednik Komisije za sufinansiranje izdavanja prvih izdanja kapitalnih dela koja se objavljuju na srpskom jeziku u oblasti kulture u 2010. godini
