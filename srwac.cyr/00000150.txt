Brana Dimitrijević 
Pirotski deveti krug 
U Pirotu je, u jesen 1914. godine ustrojeno odeljenje za obolele od tetanusa, o kome su sačuvana sećanja sina prote Miloša Velimirovića, potonjeg dr Milutina, tada medicinara (Arhiv SANU 14.325). 
Varošica u kojoj Milutin kao osmo po redu dete beše rođen, jer mu je otac tu najduže službovao; u kojoj je proveo detinjstvo i ranu mladost, mada ne beše mu dato da se po završenim studijama 1921. godine u Pragu u nju vrati, pružala je nasuprot ranijim Milutinovim nežnim uspomenama, tih dana tmurnu sliku. Rasplamsavao se Veliki rat, a zbog svakodnevnih pogibija, neprekidno su se čula crkvena zvona. Kiše su lile, pao je i Beograd. Pristizale su izbeglice, a prema novinama dobavljanim iz Caribroda, pretio je napad Bugara. Osnovna škola, još od početka rata pretvorena u bolnicu, počela da prima ranjenike obolele od tetanusa. 
Tetanus je vrlo teška bolest kod koje, piše Velimirović, ni serum, koga tada nismo imali, ne pomaže. No, nema tetanusna bez povrede; pri čemu veličina povrede nije bitna. Izazivač se nalazi u blatu, prašini, crevima domaćih životinja. A besprekidne borbe oko Drine i Save, odvijale su se u već poznatim tetanigenim predelima. Čudi da se tetanus tada nije javljao u još većoj meri. 
No čim su počeli da pristižu ovakvi ranjenici, i čim je polovina soba već bila njima ispunjena zbog zastrašujućeg njihovog izgleda, a ne zbog straha od zaraze, jer se tetanus ne prenosi sa čoveka na čoveka, povukoše se dve dobrovoljne bolničarke. 
Izazivač naime izlučuje nervni otrov, usled čega nastaju nevoljna grčenja u mišićima; te su doneti ranjenici ležali čvrsto stisnutih vilica, a sa lica im nije silazio takozvani satanski (ili sardonični) osmeh. Zbog stiska vilica ni kašičicu vode ne bi mogli da proguraju, a ako bi je i progutali, usledili bi novi nadražaji; te bi se telo obolelog odmah potom trzalo i kočilo još prostranije. Mimo toga, čim bi nešto lupnulo ili šušnulo, ili bi neko ušao u sobu, ili progovorio malo glasnije, takvi bolesnici dobijali bi nastupe grčenja. Nekima bi se, onda, telo izvijalo u polu luku, odupirući se o krevet samo petama i potiljkom. 
Ne samo prizori, već i nemoć da se pomogne obolelima, da se barem napoje i nahrane, činjahu da u te sobe niko ni od lekara nije ulazio; sem ponekad upravnik, koji bi medicinaru Velimiroviću izdavao kratka uputstva, i odmah grabio drugim poslom. Ipak, Velimirović ne beše sasvim prepušten samome sebi. Pomagali su mu nekadašnja njegova učiteljica Dara, i nepunoletni gimnazijalac, mali Momčilo. Beše to nedovoljno no dobrodošlo; te je uporni medicinar iz tih soba izlazio premoren, uzbuđen, slomljen. Ni epidemija pegavog tifusa, koja će tokom zime, početkom proleća 1915. godine, i pirotske bolnice, improvizovane u svakoj iole prostranijoj zgradi, pretvoriti u masovna umirališta, neće u Velimiroviću, koji je tada imao dvadeset i jednu godinu, ostaviti tako dubok, neizbrisiv, bezmalo halucinantni trag. 
Razumljiva je bila i odluka Srpskog vojnog saniteta da ranjenike s takvom bolešću izdvoji i skloni negde, ne zbog zaraze, već zbog njihovog nepovoljnog dejstvovanja na celokupni bolnički personal; a Pirot tada beše najdublja pozadina. 
Kako god bilo, uprkos danonoćnom trudu, već pomenutog nejakog tima, više od polovine obolelih, prema Velimirovićevim sećanjima, umiralo bi posle nekoliko dana, a koji bi izdržali nedelju ili deset, prezdravljali oporavljajući se mučno i sporo; dugo još ukrućeni kao daske, trzajući se i kočeći se na svaki šušanj. 
Jednom su, seća se Velimirović, došli lekari stranci da posmatraju taj neviđeni masovni prizor. Zastali su već kod vrata, dublje ne zalazeći u zamračene sobe (jer bi grčenje čitavog tela kod obolelih izazivalo i dnevno svetlo). Stajali nemo neko vreme. Stajali, stajali, pa otišli, da se na vrate nikada više. 
