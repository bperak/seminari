VIKILIKS: GRADONAČELNIK U DIPLOMATSKIM DEPEŠAMA SAD
Mire, američki čovek od poverenja
Stojčić verovatno neće rizikovati koaliciju sa radikalima. On je razvio odlične odnose sa američkim i drugim međunarodnim donatorima i to bi ugrozio ako bi se udružio sa radikalima. Stojčić je 12. maja (2008, p. a.) rekao otpravniku da će pregovori o koaliciji početi odmah - kaže se u depeši Ambasade SAD u Beogradu koju je objavio Vikiliks
Neimenovani diplomata iz Ambasade SAD u Beogradu samo dan nakon lokalnih izbora 2008. posetio je gradonačelnika Vranja Miroljuba Stojčića kako bi sa njim razgovarao o formiranju buduće lokalne vlasti, ključna je informacija objavljena na sajtu Vikiliksa u sklopu diplomatske beleške koja je iz američkog diplomatskog predstavništva 14. maja 2008. godine poslata put Vašingtona.
Iz dokumenta na koji je stavljena oznaka samo za zvaničnu upotrebu da se zaključiti da su Stojčićevi stavovi i projekcije u vezi konstituisanja buduće vlasti u Vranju bili i te kako važni američkoj administraciji. A i rašta bi ga taj Amerikanac (koji se u depeši pominje kao otpravnik, bez navođenja generalija) uopšte posećivao još nenaspavanog 12. maja 2008, jutro posle lokalnih izbora, osim da čuje ono što je Amerikancima u tom momentu bilo jako važno - da Šešeljevi radikali, koji su inače tada pobedili na lokalnim izborima u Vranju nisu ni u snovima partner sa kojim bi SPS da vlada Vranjem.
STOJČIĆ I AMERI NEĆE SRS
Sudeći prema onome što je otpravnik te 2008. diplomatskom poštom poslao u Vašington, činjenicu da su radikali tada sa Tomom i Vučićem u Vranju pobedili osvojivši 9.896 glasova (naspram 9.774 DS i 8.056 Stojčićevih socijalista) trebalo je učiniti politički beznačajnom. Nakon razgovora sa Stojčićem i susreta sa nekim drugim izvorima na terenu, otpravnik je prema onome što je objavljeno na Vikiliksu (u originalu Wikileaks - međunarodna neprofitna medijska organizacija koja na internetu objavljuje nedostupne poverljive materijale nabavljene iz anonimnih izvora) ovako izvestio Vašington o svojim saznanjima:
Izveštaj iz Vranja deo je šireg teksta depeše pod naslovom U većini gradova demokrate osvojile najviše glasova (govori se o postizbornim dešavanjima u Nišu, Novom Sadu, Vranju i Sandžaku) u sklopu koga se odavde izveštava o tome da su DS i SRS osvojili po 16 od 65 mandata za Skupštinu grada Vranja.
- Potrebno je - raportira se u depeši - više koalicionih partnera da neko od njih vlada. Vranje je uporište SPS, ta partija je osvojila nešto preko sedamnaest odsto glasova ili trinaest mandata. DSS i NS osvojili su skoro po deset odsto (osam i sedam mandata). Gradonačelnik Miroljub Stojčić (SPS) prethodno je vladao u koaliciji sa DSS. Lokalni kontakt rekao je otpravniku da je jedina moguća koalicija SPS-DS-G17 koja bi imala tanku većinu.
Iz ovog dela depeše jasno se vidi da u prikupljanju podataka na terenu Amerikancima pomaže izvesni lokalni kontakt, njihov čovek u Vranju koji javlja važne stvari, osoba sposobna da konstruiše političke procene. Da nije reč o bilo kome, već o osobi koja vrlo dobro poznaje stranački život, lokalne partijske lidere i ima informacije na osnovu kojih može kreirati gotovo stoprocentno tačne političke procene govori činjenica da je bez greške predvideo koaliciju koja je netom i formirana (uz Novu Srbiju kao, praktično, koalicionog parnera SPS, čime je izbegnuta opasnost tanke većine koja se pominje u depeši).
Radikali su tako otpali u startu uprkos činjenici da je čak sklopljen pretkoalicioni sporazum SRS, SPS i DSS čijeg se potpisivanja u Haremluku priseća aktuelni potpredsednik GO SRS Predrag STOJKOVIĆ.
- Taj sporazum - kaže Stojković - potpisan je dva meseca posle izbora. SPS je na potpisivanju predstavljao okružni lider Negovan Stanković. Iako smo mi sa najboljim rezultatom tražili čak i manje od onoga što su kasnije dobile demokrate, ispostavilo se, kako vidimo iz ovih depeša na Vikiliksu, da nije bilo važno to što mi nudimo, da se SPS nije mnogo ni pitao nego da su samo sledili instrukcije svojih mentora. Mi tada nismo znali ništa o mešanju Amerikanaca u celu priču.
On ima svoje viđenje Stojčićeve uloge u celoj ovoj priči.
- To što je baš Stojčić taj koga pitaju, nije slučajno. Zna se da lider SPS Ivica Dačić ide na molitveni doručak u Vašington, a imajući u vidu da je najjači odbor SPS upravo ovaj u Vranju, da je naš grad neposredno uz krizno područje juga Srbije i u blizini KiM, onda je sve jasno - navodi potpredsednik SRS.
DEMOKRATE I AMERIKANCI
U tekstu iste depeše iz američke ambasade je put SAD prosleđena informacija da su lokalni funkcioneri DS 12. maja 2008. godine rekli otpravniku (verovatno onom istom koji se pojavljuje i u prethodnom delu teksta) da će se truditi da formiraju vlast koju će predvoditi DS. Ipak, tako nije bilo. DS je ovde prepustio gradonačelničku fotelju SPS i Stojčiću, a ispostavilo se da su praktično sve poluge vlasti (čitaj: gradska kasa i raspolaganje novcem) u rukama gradonačelnika. Jer, on i samo on daje naloge za isplate novca iz budžeta. Vranjske demokrate su se sve vreme na to i žalile, ali su nažalost shvatile kasno koliko je važno držati poziciju gradonačelnika. Ili su, pak, to znali, ali su morali da nevoljno pristanu na dogovor njihove centrale u Beogradu sa SAD i SPS.
Lider vranjskog DS Goran STEFANOVIĆ, osvrćući se na rečenicu iz depeše, negira da su funkcioneri ove stranke 12. maja 2008. imali bilo kakav susret sa nekakvim otpravnikom iz Ambasade SAD.
- Mi takve razgovore ni sastanke, sa takvom temom u to vreme sigurno nismo imali sa diplomatama iz američke ili bilo koje druge ambasade. Da su se oni dogodili, ja bih kao šef stranke u lokalu sigurno znao za njih - navodi Stefanović.
