Nakon odluke Administrativnog odbora Skupštine Srbije od 3. februara 2005. kojom se povećava iznos poslaničkih primanja, poslanici Demokratske stranke doneli su odluku da ne primaju nove, drastično uvećane poslaničke plate, već da razliku između stare i nove plate upućuju građanima kojima je pomoć neophodna. Od tada, poslanici DS deo poslaničkih primanja redovno usmeravaju na poseban račun preko koga se u humanitarne svrhe pruža podrška pojedincima, porodicama i organizacijama kojima je potrebna finansijska pomoć.
Na osnovu odluke Glavnog odbora Demokratske stranke (od 5. oktobra 2005. godine) da poslanici DS ne učestvuju u radu parlamenta i sednicama odbora Narodne skupštine Republike Srbije dok se ne uspostavi legitimitet parlamenta, poslanici Demokratske stranke na stalnom radu u Skupštini Srbije celokupan iznos svojih primanja usmeravaju na poseban račun preko koga se finansiraju humanitarne donacije.
I u narednom periodu poslanici Demokratske stranke redovno će usmeravati svoja primanja na poseban račun preko koga se pomoć pruža organizacijama, porodicama i pojedincima koji žive i rade u teškim materijalnim uslovima.
Ovde navodimo pregled samo jednog dela sredstava upućenih kao humanitarna pomoć. Iz poštovanja prema pojedincima, posebno maloletnim licima, kojima je pomoć upućena, ne navodimo njihova puna imena.
U 2005. godini preko posebnog računa upućena je pomoć:
Domu za decu bez roditeljskog staranja Kolevka u Subotici upućena je pomoć od 20 hiljada dinara.
Pomoć dečaku Milošu iz Leskovca za lečenje tumora iznosila je 100 hiljada dinara.
Socijalno ugroženoj porodici Ž. iz Kragujevca pomoć je bila uplata računa za utrošenu električnu energiju od 57 hiljada dinara.
Domu za nezbrinutu decu Drinka Pavlović na Senjaku upućena je pomoć od 65 hiljada dinara. Ova sredstva upotrebljena su za kupovinu novogodišnjih paketića.
Talentovani učenici iz Leskovca dobili su na poklon jedan personalni kompjuter i jedan prenosivi računar u vrednosti 136.393 dinara.
Deci siročadi iz Kosovskog Pomoravlja upućena je pomoć u iznosu od po 9 hiljada dinara, ukupno 450 hiljada dinara.
Domu za decu bez roditeljskog staranja Kolevka u Subotici poklonjen je EKG aparat. Ova pomoć iznosila je 250.750 dinara.
Paraolimpijskom komitetu SCG upućena je pomoć od 100 hiljada dinara kako bi sportisti mogli da učestvuju na Svetskom prvenstvu u atletici za osobe sa invaliditetom u Asenu.
Aparati za domaćinstvo u vrednosti 37.100 dinara poklonjeni su Porodici R. iz Kragujevca kojoj je kuća izgorela u požaru.
Institutu za ginekologiju i akušerstvo Kliničkog centra Srbije poklonjen je računar u vrednosti 56.266 dinara.
Porodici T. iz Kučeva koja je preživela požar upućena je pomoć od 50 hiljada dinara.
Sedamnaestogodišnjem Marku iz Beograda kome je potrebna operacija transplatacije srca, upućena je pomoć od 1.000.000 dinara. Operacija će biti izvršena na klinici u Berlinu.
Školi u Surdulici poklonjen je računar u vrednosti 51.196 dinara.
Poslanici Demokratske stranke su tokom 2005. i pojedinačno uručivali pomoć socijalno ugroženim porodicama i ustanovama. Navodimo neke od tih humanitarnih donacija:
Nenad Bogdanović uputio je Fondu dr Zoran Đinđić pomoć od 60 hiljada dinara; Miroslav Martić uputio je Centru za socijalni rad u Užicu pomoć od 60 hiljada dinara; Dragoljub Živković uručio je pomoć socijalno ugroženim osobama: Dragici (32 hiljada dinara), Tomislavu (24 hiljada), Vukašinu (7 hiljada), Marini (10 hiljada), Rini (5 hiljada), Ivani (5 hiljada), Slavki (10 hiljada) i Mariji (12 hiljada); Anita Beretić poklonila je osnovnoj školi 21. oktobar iz Sombora kompjuter i dečjem odeljenju bolnice u Somboru TV prijemnik u ukupnoj vrednosti od 55.600 dinara; Goran Knežević je poklonio školski pribor Školi za decu sa specijalnim potrebama u Zrenjaninu u vrednosti od 54.350 dinara; Miodrag Đidić je uputio pomoć isturenom odeljenju osnovne škole u Bovnu (30 hiljada dinara), siromašnoj porodici iz sela Kamenare građevinski materijal (30 hiljada), domu za decu Jefimija (30 hiljada), udruženju obolelih od multipleskleroze 15 hiljada dinara, Dragoslavu 10 hiljada dinara, crkvi u Josincu 5 hiljada dinara.
Pomoć od 350 hiljada dinara upućena je Centru za porodični smeštaj u selu Miloševac, kod Velike Plane.
Za operaciju karcinoma kolena u Moskvi, sedamnaestogodišnjem Danilu iz Beograda upućena je pomoć od dvadeset hiljada dinara.
Za uplatu preostale dve tromesečne rate za penzijsko osiguranje porodici M. iz Srpske Crnje, poslanici Demokratske stranke uputili su pomoć od 18 hiljada dinara. Na taj način, ova porodica koja živi na ivici egzistencije ostvariće pravo na penziju.
Elviri i Saneli iz Sente, poslanici Demokratske stranke uputili su pomoć od 100 hiljada dinara. U požaru koji je izbio u romskom naselju u kome živi njihova porodica, život su izgubili trogodišnja Anabela, osmomesečna Natalija i njihov otac Atila.
Od sredstava sa ovog posebnog računa kupljen je kohlearni implatant vredan 150 hiljada dinara za četrnaestogodšnjeg Petra iz Kragujevca koji boluje od sušenja ušnog nerva.
Devojčici Dragani iz Niša, kao najboljem đaku u svojoj srednjoj školi, poslanici Demokratske stranke poklonili su računar. Dragana, koja potiče iz petočlane porodice u kojoj nema zaposlenih, upisala je Tehnološki fakultet u Leskovcu.
522 hiljade dinara je iznos pomoći petogodišnjoj Mileni iz Čortanovaca kojoj je potrebna kateterizacija srca. Ova operacija biće obavljena na klinici u Berlinu.
Novčanu pomoć u iznosu od 650 hiljada dinara, poslanici Demokratske stranke uputili su porodicama nastradalih putnika u nesreći voza u Crnoj Gori.
Poslanici Demokratske stranke uručili su novčanu pomoć talentovanoj deci (pobednicima republičkih i saveznih takmičenja i đacima generacije) iz Kraljeva. U pitanju su učenici trećih i četvrtih razreda Matematičke gimnazije, Šumarske škole, Poljoprivredne škole, Elektro-saobraćajne škole, Medicinske škole, Mašinsko-tehničke škole, Ekonomske škole i Muzičke škole u Kraljevu.
Za naselje Stubal u Vladičinom Hanu, poslanici Demokratske stranke finansirali su izradu projekta izgradnje fekalne kanalizacije. Pomoć ovoj lokalnoj zajednici za taj projekat iznosila je 79.600 dinara.
Svakog meseca, poslanici Demokratske stranke upućuju pomoć od 300 hiljada dinara Fondu dr Zoran Đinđić kao pomoć akciji Hiljadu mladih lidera koja je pokrenuta u cilju usavršavanja mladih stručnjaka i studenata u oblasti društvenih nauka, značajnih za unapređenje demokratskih odnosa i političke kulture u društvu.
Aktivnost vaših prijatelja
