Pesme za 19. nedelju 2013. 
Pitam sve seke, pitam sve bate, šta vi o vetru, drugari, znate? Da li se vetar može da vidi, da li se vetar može da čuje, kada ga nema, da li se stidi, ili baš tada negde putuje. 
Dok je mali - vetrić " ga zovu, tad samo pirka i grane njiše, kada poraste, jao si krovu, jer tada sve pred sobom briše. 
Što se nas tiče, čik nek nas takne, ništa nam ne može - ako nosimo jakne 
127. O FRIZURI Utorak, 7.5.2013. 
Zašto Ljilje, to jest Ljiške, obavezno nose šiške, kad se sretneš s Veljkom, Željkom, bar je jedan sa razdeljkom, Zorice su kao slike kad imaju duge kike, ako neko stalno gunđa, da l ' je zato kriva punđa...? 
Baš su glave prazne, šture, bez svog parka, bez frizure. A ko, molim, zna i ume, park da pravi od prašume. Za razdeljke, to jest staze, služe češalj i makaze. Duga kosa - zna se mera, posao je za frizera. 
128. NEBO JE TANjIR Sreda, 8.5.2013. Nebo je tanjir okrenut naopačke, na nebu su noću zvezde k ' o tačke, a mesec, mesec šta je, ako je nebo tanjir, mesec je onda prženo jaje. 
Zbog čega po danu zvezde nestanu, nisu mi jasne te nebeske krađe, dok sunce sija, njima ne prija, svako ih nađe, kad sunce zađe. 
Mesec me isto ponekad brine, miran sam kad je onako ceo, šta li mu rade, šta li mu čine, kada mu odgrizu najveći deo. 
To što ga nema, pa se pojavi, to je zato, jer krug oko zemlje mora da pravi. U svemu tome sve je vrlo čisto, svakog se dana dešava isto, ne postoji ništa ni drugo, ni treće, sem da se zajedno sa mesecom, zemlja oko sunca stalno okreće. 
129. PRO-LE-LE-ĆE DOLEĆE Četvrtak, 9.5.2013. 
Voćke cvetom okitile grane, zeleni se trava na livadi, vesele se ptice na sve strane, u bašti se kopa, rilja, sadi... 
Vredni orač na njivi je vazda, s njim je stalno njegov verni drug, iza njih se ispružila brazda, k ' o na slici, iscrt ' o je plug. 
Čini Ti se, ako neko vikne, svi cvetovi okrenuće glave, posađeno odmah će da nikne, jer svi hoće Tebe da pozdrave. 
Tada će Te savest početi da pecka, sam ćeš sebi onda da zameriš, zašto su Ti znanja nikakva, malecka, da ne možeš ni s kim da se meriš 
130. SUNCOKRET Petak, 10.5.2013. 
U jednoj njivi, uz prašnjav put, rastao gospodin suncokret žut. 
Često ga samog uhvati tuga što nema bar još jednoga druga. 
Baš bi voleo da prošeta do drugara suncokreta. 
Ako si blizu, čućeš, jer uvo ne vara, kako sunce sa suncokretom razgovara, a ako imaš još i malo sreće, videćeš kako se suncokret suncu okreće. 
Možda je baš zato, kako tvrdi svet, dobio lepo ime SUNCOKRET 
131. PESMA O ISTOKU Subota, 11.5.2013. 
Kad ujutru zora rudi, dan počinje, sve se budi. Da bi znao malo bliže, odakle Ti sunce stiže, Ti pomatraj šta se zbiva, kako rosa cvet umiva, kako ptice zacvrkuću čim napuste svoju kuću. Nestrpljivo svako čeka da im stigne iz daleka, da poseti šumu, lug, zlatno sunce, njihov drug. Kad ugledaš loptu sjajnu, to je sunce zlatne boje, okreni se na tu stranu i zapamti: istok to je. Sunce jutrom gde išeta istočna je strana sveta 
132. OKO SVETA Nedelja, 12.5.2013. 
Vrlo mi se, znate, šeta, oko ovog belog sveta, ne treba mi lađa, ni avion neću, soba mi je slađa, odatle svi kreću. Prvo ću za Rio, tamo nisam bio, kad god sam na putu, svratim u Kalkutu, to mi je već navika, da skoknem do Meksika, za tren oka - tol ' ko traje, osvojiću Himalaje, Pariz, London, Bocuana, tu sam, skoro svakog dana. Kao golman na svom golu, stojim i na južnom polu. Baš sam strašan, baš sam klasa, jer ne mrdam bez atlasa 
