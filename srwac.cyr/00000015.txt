Na osnovu Programa uređivanja građevinskog zemljišta za 2007. godinu JP Zavod za izgradnju grada započelo je radove na uređenju Limanskog parka u Novom Sadu.
Limanski park se nalazi u južnom delu grada, omeđen Bulevarom oslobođenja i Bulevarom despota Stefana i ulicama Šekspirovom i Narodnog fronta i po površini od 13 ha predstavlja najveći park u Novom Sadu.
Na osnovu Glavnog projekta uređenja Limanskog parka, u prvoj fazi će biti izgrađene pešačke staze i to u severnom delu do postojećih privremenih objekata u parku. Staze će biti široke 6 i 3 m, ukupne površine 6.500 m2 i planirano je da maksimalno prate postojeće utabane pravce.
U prvoj fazi uređenja Limanskog parka, na istom ovom potezu, takođe će biti izgrađena i nova javna rasveta. Novi stubovi javne rasvete tipa salsa, izuzetno su zanimljivog oblika i uklapaće se u ambijent parka sa visokim i razgranatim krošnjama. Ovi stubovi po prvi put u Srbiji biće postavljeni upravo u Limanskom parku, a projektovali su ih francuski dizajneri u skladu sa najsavremenijim evropskim standardima. I po specifičnim svetiljkama modernog dizajna koje će biti postavljene na ove stubove, Limanski park će takođe biti jedinstven u Srbiji. Posebno dizajniranim osvetljenjem biće označen prostor za igru dece. Pored toga, postaviće se i nov urbani mobilijar kao što su klupe, korpe za otpatke i ostali parkovski elementi.
Izvođač radova na uređenju Limanskog parka (prva faza) je doo Karin-komerc MD iz Šida. Ugovorena vrednost ove investicije je 28.743.890,00 dinara, a rok za izvođenje radova je 48 kalendarskih dana.
Radove na izgradnji javnog osvetljenja u Limanskom parku izvodiće AD Tehnika iz Vršca, a ugovorena vrednost ove investicije je 12.399.245,00 dinara.
Rok za završetak radova je 45 kalendarskih dana.
N apominjemo da je u okviru uređenja Limanskog parka započela seča postojećih stabala koja su u visokom procentu doživela svoju biološku starost. Naime, neka stabla su stara i do pola veka i prilikom jačih oluja mogu da se izvale, pa zbog toga predstavljaju potencijalnu opasnost za šetače i prolaznike. Procenu fiziološkog stanja drveća uradile su stručne službe JKP Gradsko zelenilo i ti nalazi su pokazali da je neophodno pristupiti eliminaciji prestarelih stabala. Po završetku navedenih radova, na osnovu novog projekta hortikulturnog uređenja, pristupiće se sadnji novih, dugovečnih stabala, kao i ukrasnog šiblja i cveća.
Nastavljajući veliki posao asfaltiranja svih neasfaltiranih ulica u Novom Sadu do kraja 2008. godine, JP Zavod za izgradnju grada počinje radove u naseljima Mali Beograd i Veliki rit koja se nalaze u severnom delu grada, istočno od Temerinskog puta.
S obzirom da je na ovom lokalitetu u najvećoj meri zastupljeno individualno stanovanje, neophodno je pristupiti radovima na asfaltiranju ulica i u ovim naseljima kako bi se omogućila lakša i brža saobraćajna komunikacija, kao i bolji uslovi života građana na ovoj teritoriji.
Podsećamo da je Zavod završio i radove na asfaltiranju 12 ulica u naselju Veternik, a takođe je asfaltirano 15 kilometara ulica na teritoriji Petrovaradina. Napominjemo da su u toku radovi u Ulici Dinka Šimunovića u Petrovaradinu, na deonici od podvožnjaka do Mišeluka 2, u dužini od oko 1000 metara.
Izvođač svih ovih radova je JKP Put iz Novog Sada.
Sve ove ulice asfaltiraju se novom metodom hladne reciklaže koja je izuzetno racionalna metoda, naročito pogodna za puteve malog i srednjeg opterećenja, odnosno za lokalne, regionalne i gradske puteve. Velika prednost ovog načina rada je u tome što se nova asfaltna masa proizvodi od struganog, frezovanog asfalta sa dodatkom specijalne emulzije na bazi hladnog postupka. Strugana i pripremljena masa je obezbeđena u saradnji sa JP Putevi Srbije.
Na osnovu ovogodišnjeg Programa uređivanja građevinskog zemljišta JP Zavod za izgradnju grada završilo je radove na izgradnji kolovoza i atmosferske kanalizacije u Ulici Lole Ribara u Sremskoj Kamenici. Ulica Lole Ribara ima veliki značaj u putnoj mreži jer povezuje centar naselja sa pravcem za Paragovo i putem M-21, odnosno novoizgrađenom obilaznicom. U lokalnom smislu, njen značaj je u tome što povezuje centar sa brojnim bočnim ulicama.
U jednom delu ove ulice, od raskrsnice sa putem za Paragovo do mesnog groblja, u dužini od 350 m već je izvršena rekonstrukcija kolovoza i izgrađeni parkinzi, ali je drugi deo ulice, od groblja do centra naselja, u dužini od 820 m bio u veoma lošem stanju, te ga je bilo neophodno rekonstruisati.
Izgrađen je nov kolovoz u dužini od 820 metara, širine 6 metara od groblja do centra naselja, kao i atmosferska kanalizacija uz jednostran nagib koja će se slivati u otvorene betonske kanale i rigole. Takođe, u okviru ovih radova izgrađeni su i obostrani trotoari uz individualne objekte na mestima gde trotoari nisu postojali.
Izvođač radova bilo je AD Vojvodinaput - Bačkaput iz Novog Sada. Ukupna vrednost ove investicije iznosi 44.532.000,00 dinara.
ZAVRŠENO ASFALTIRANjE DESET ULICA U NASELjU SADOVI U PETROVARADINU
2.10.2007.
Sa ciljem da asfaltira sve neasfaltirane ulice u Novom Sadu do kraja 2008. godine, JP Zavod za izgradnju grada završilo je asfaltiranje deset ulica u naselju Sadovi u Petrovaradinu i to Branka Miljkovića, Meše Selimovića, Vladislava Petkovića Disa, Tešana Podrugovića (četiri kraka), Milene Pavlović Barili, Livadske, Mostarske, Duška Radovića, Nove 3 i Nove 10.
Ukupna dužina asfaltiranih ulica u ovom naselju iznosi 3500 metara.
Ovih dana počeli su radovi na asfaltiranju ulica u naselju Širine, a u narednom periodu pristupiće se i radovima u naselju Karagača u Petrovaradinu. Radovi će omogućiti lakšu i bržu saobraćajnu komunikaciju, kao i bolje uslove života građana i u ovim naseljima.
Kada se završi sanacija ulica u naseljima Širine i Karagača u Petrovaradinu, JP Zavod za izgradnju grada pristupiće radovima na asfaltiranju ulica u naselju Mali Beograd - Veliki rit.
