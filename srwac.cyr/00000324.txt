Juče je u prostorijama Banje Ždrelo održana konferencija za medije koju je priredila SPS opštinska organizacija u Petrovcu. Konferenciju je otvorio narodni poslanik Miletić Mihajlović-Tića govorivši o rezultatima SPS u Petrovačkoj opštini, o privrednim i kulturnim bogatstvima naše opštine, zatim je reč prosledio predsedniku opštine Radiši Dragojeviću koji se nadovezao sa par kratkih osvrta na ono što je SPS postigla u ovoj opštini, a na kraju je o dejstvovanju i učincima SPS-a u Petrovcu govorio i predsednik izvršnog odbora SPS-a Branko Ružić. Ovoj konferenciji su prisustvovali i narodni poslanici, ugledni članovi partije, direktori javnih preduzeća i mnogi drugi. Prisutni su bili: potpredsednica SPS - Dijana Vukomanović, zamenik predsednika opštine i član upravnog odbora SPS - Petrovac Dragoljub Milosavljević, Radovan Davidov Lala podpredsednik SPS-na opštinskom nivou, podpredsednica opštinskog odbora SPS-a i direktorka SŠ Mladost Jadranka Cvetković, predsednica foruma žena SPS u Petrovcu i direktorka Narodne biblioteke Đura Jakšić Danijela Božičković-Radulović, predstavnici okolnih opština, i mnogi drugi. Nakon konferencije za štampu i obilaska Banje Ždrelo, priređen je i ručak na Bazenu Olimpik u Leskovcu, kome je prisustvovao veliki broj članova SPS Petrovac ali i koalicioni pretneri iz SNS-a, predsednik SO Duško Nedinić sa saradnicima.
U organizaciji Pokreta Vlaškog ujedinjenja i pod pokroviteljstvom Vlaškog nacionalnog saveta i opštine Petrovac na Mlavi večeras će se, sa početkom u 18 časova na bazenu Olimpik u Leskovcu održati Vlaški novogodišnji bal. Goste će zabavljati orkestar Novice Dobrnjca uz vokalne soliste Nadicu Jovanović i Ljubu Lukića.
Kulturno-umetničko društvo Paulj Matejić iz Melnice tradicionalno će 29. decembra organizovati Novogodišnji koncert. Program u Domu kulture u Melnici počinje u 20,30 časova, a cena ulaznice je 150 dinara.
U organizaciji SC Dragutin Tomašević i pod pokroviteljstvom opštine Petrovac na Mlavi, u petrovačkoj Sportskoj hali u toku je novogodišnji turnir u malom fudbalu koji se igra pod sloganom Volim Petrovac. Turnir će trajati do 29. o. m., a učešće je uzelo 17 seniorskih ekipa, pretežno iz petrovačke opštine i jedna ekipa iz Požarevca. Prema utvrđenom programu utakmice počinju u 17 časova, pri čemu je određeno da sreda bude slobodan dan. Fond nagrada za pobednike turnira, prema rečima direktora SC Ivana Sekulovića, obezbeđen je od uplaćenih kotizacija.
U sledećem kolu, koje je i poslednje u prvom delu sezone, košarkaši Sloge dočekuje Šumarice iz Kragujevca. Ovaj košarkaški duel se igra u petrovačkoj Sportskoj hali večeras od 18 časova. Nakon ovog kola nastupiće pauza u prvenstvu koja će trajati do 2. februara naredne godine.
Vreme danas: Tokom dana umereno oblačno i veoma toplo. Krajem dana i u toku noći u severnim i zapadnim predelima naoblačenje sa kišom. Minimalna temperatura od - 3 do 5 C, maksimalna dnevna od 10 do 16 C.
Skupština opštine Petrovac na Mlavi na sednici održanoj prošlog petka, kojom je predsedavao predsednik Duško Nedinić, usvojila je budžet opštine za iduću 2013. godinu. Ukupan prihod opštinske kase trebalo bi da iznosi 767 miliona 740 hiljada dinara. Pre toga opštinski parlament je usvojio i rebalans budžeta za tekuću 2012. godinu kojim se ukupan prihod povećava na 74 o miliona dinara, i kako je posebno naglasio predsednik opštine Radiša Dragojević, budžet će najverovatnije biti ostvaren sa oko 105 odsto u odnosu na plan. Odbornici SO su usvojili i Odluku o komunalnim taksama, Odluku o Opštinskoj upravi, kao i Odluku o izmeni i dopuni odluke o opštinskim grobljima i pružanju pogrebnih usluga.
Posebnu pažnju odbornika izazvao je Program gasifikacije opštine koju su oni jednoglasno usvojili. Odlukom o gasifikaciji opštine predviđa se da sva naselja u opštini dobiju gasovodnu mrežu sa mogućnošću da svako domaćinstvo bude priključeno na gasovod. Ukupna vrednost radova, kako je naglasio predsednik opštine Radiša Dragojević, je blizu deset miliona evra, a finansiraće ih Srbija gas, bez obaveze opštine i građana da učestvuju svojim sredstvima. Cena priključka za domaćinstva biće 65 o evra, odnosno protivrednost u dinarima i biće ista za sva domaćinstva u čitavoj opštini. Sednici su prisustvovali i predstavnici Gas-investa koji će biti nosilac posla, a radovi treba da počnu tokom iduće godine.
Skupština je usvojila i predlog godišnjeg plana poslovanja KJP Izvor, kao i Finansijski plan Dečje ustanove Galeb, kao i Akcioni plan zapošljavanja opštine za iduću 2013. godinu. Pod tačkom kadrovska rešenja usvojena je ostavka direktora JRD i TV preduzeća Petrovac na Mlavi Dejana Stanojevića, a za novog direktora Radio Petrovca imenovan je Raša Stojanović diplomirani pravnik iz Petrovca. Ivan Vlajić ekonomista iz Petrovca razrešen je dužnosti v. d. direktora KJP Izvor, a posebnom odlukom imenovan je za direktora ovog preduzeća. Zbog odlaska u penziju dužnosti v. d. direktora Zavičajnog muzeja razrešena je Anđelka Stanisavljević, a novi v. d. direktor je Milica Ilić, kustos istoričar umetnosti iz Petrovca. Nakon što je razrešen dužnosti v. d. direktora Direkcije za omladinu i sport Vladimir Stokić je imenovan za direktora ove opštinske ustanove. Skupština opštine je usvojila i nekoliko drugih kadrovskih rešenja, kada su u pitanju upravni odbori pojedinih preduzeća i ustanova, kao i opštinska komisija za planove. U posebnim izjavama po završetku sednice javnosti su se obratili predsednik opštine Radiša Dragojević i predsednik SO Duško Nedninić koji su ujedno građanima čestitali predstojeće praznike.
U obraćanju lokalnim medijima nakon sednice SO-e, predsednik opštine Radiša Dragojević je istakao da je tokom tekuće godine, uprkos skromnim sredstvima iz opštinskog budžeta i činjenici da je naša lokalna samouprava jedna od nerazvijenih u Srbiji, dosta toga urađeno na planu investicija, pre svega na modernizaciji i rehabilitaciji blizu 30 kilometara putne mreže u mesnim zajednicama, a zahvaljujući angažovanju sredstava iz Republike završena je i jedna od kapitalnih investicija vezana za regulaciju reke Mlave u dužini oko 4 kilometra, uz izgradnju novog mosta u Kamenovu i rekonstrukciju mosta u Trnovču.
Ističući da ćebudžet za narednu godinu takođe raspolagati skromnim sredstvima u odnosu na potrebe koje treba zadovoljiti, predsednik Dragojević je naglasio da će, pored redovnog finansiranja delatnosti i korisnika, budžet imati i razvojnu dimenziju jer će trećina sredstava biti usmerena ka investicijama. Kao prioritet u narednoj godini predsednik opštine je izdvojio uređenje jedne od najtranzitnijih ulica u Petrovcu po već postojećem projektu, a reč je o ulici Petra Dobrnjca. Ni jedan segment društvenog života, bilo da je reč o školstvu, socijalnom staranju, kulturi ili sportu neće biti zapostavljen u narednoj godini, istakao je Dragojević.
Glumci petrovačkog pozorišta Bata Bulić prošlog petka imali su zapažen nastup u Mačvanskom Prnjavoru gde su izveli svoju najgledaniju predstavu Balkanski špijun. Kako takođe saznajemo iz KPC u petak, 28. decembra na sceni DK gostuju glumci iz Beograda sa predstavom za decu pod nazivom Novogodišnji bal Početak je u 13 časova a ulaz je slobodan
U organizaciji frizerskih i kozmetičkih salona i pod pokroviteljstvom opštine Petrovac na Mlavi, sinoć je u prepunoj sali DK drugu godinu za redom održana Frizersko-kozmetičarska humanitarna revija. Nakon revije priređena je i žurka u kafeu Tron. Sva prikupljena sredstva od prodaje ulaznica i koktela na žurci biće usmerena za lečenje naših mladih sugrađana Miloša i Milana.
Vreme: pre podne oblačno, posle podne pretežno sunčano i osetno toplije. Dnevna temperatura u intervalu od 3 do 11 stepeni.
U JKP Parking servis u Petrovcu juče je svečano potpisan ugovor sa preduzećem Parking servis Novi Sad, o uvođenju sistema naplate parkiranja putem SMS poruka. Ugovor su potpisali Saša Ranđelović direktor JKP Parking servis iz Petrovca, i pomoćnik direktora preduzeća iz Novog Sada Marko Topo. Novi savremeni način naplate parkiranja u Petrovcu kako je naglašeno trebalo bi da zaživi tokom februara iduće godine. Svečanom potpisivanju ugovora prisustvovao je i predsednik SO Duško Nedinić sa saradnicima, koji je izrazio zadovoljstvo što građani ovoga kraja dobijaju savremeni parking servis, i naglasio da će opštinska vlast i ubuduće činiti sve što je u njenoj moći da se građanima izađe u susret u svakom pogledu.
Ovogodišnji laureati nagrade Branko Manas ravnopravno su, prema odluci žirija, književnici Ljubiša Đidić iz Kruševca za knjigu Skraćivane priče i Miroslav Todorović iz Knjaževca za knjigu pesama Vetar ponad gora saopšteno je sinoć u petrovačkoj Narodnoj biblioteci Đura Jakšić povodom obeležavanja druge godišnjice od smrti profesora Branka Lazića Manasa, a nagrade laureatima uručio je narodni poslanik Miletić Mihajlović. U izvanrednoj atmosferi i pred mnogobrojnim posetiocima, o liku i stvaralaštvu Branka Lazića Manasa govorili su direktorka Biblioteke Danijela Božičković-Radulović, njegova bratanica prof. dr Dragana Vasilski, profesor književnosti i direktorka SŠ Mladost Jadranka Cvetković, kao i direktor časopisa Nova reč, novinar i književnik Siniša Ristić čiju je ideju o ustanovljenju ove nagrade podržala SO Petrovac na Mlavi. Poštovaocima misli i dela prof. Branka Lazića obratili su se i dobitnici nagrada. Inače, u petrovačkoj biblioteci je oformljen legat Branka Lazića koji je ovoj instituciji zaveštao preko hiljadu naslova knjiga i pedesetak slika.
Juče je u Dečjem vrtiću Galeb održana konferencija za medije na kojoj je direktorka Maja Stoimirović govorila o aktivnostima koje će se odvijati tokom Novogodišnje nedelje. Posebno je istakla da je 2012. godina bila veoma uspešna i da je deci koja pohađaju ovu predškolsku ustanovu obezbeđen kvalitetan i bezbedan boravak, a u okviru projekta Impres Vrtić je od EU dobio donaciju u vidu kombi vozila kao i određen broj sati edukacije za zaposlene u cilju unapređenja predškolskog obrazovanja i vaspitanja. Posebno je istakla značaj završetka radova na dogradnji i rekonstrukciji nekoliko prostorija koje su u potpunosti opremljene i od 1. septembra stavljene u funkciju tako da je smeštaj obezbeđen za svu prijavljenu decu.
Juče je u prepunoj sali DK održan tradicionalni novogodišnji koncert petrovačkog odeljenja osnovne muzičke škole Božidar Trudić iz Smederevske Palanke. Roditelje i ostale prisutne građane oduševio je nastup učenika ove škole koji su izveli 24 numere i tako pokazali svoj talenat.
U organizaciji SC Dragutin Tomašević u petrovačkoj sportskoj hali danas počinje novogodišnji turnir u malom fudbalu koji će se pod sloganom Volim Petrovac igrati do 29. decembra. Početak turnira je u 17 časova a svečano otvaranje je najavljeno za 20 časova.
Vreme: tokom dana pretežno oblačno ponegde sa sipućom kišom ili slabim snegom. Dnevna temperatura oko plus tri stepena.
