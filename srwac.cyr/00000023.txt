Uhapšeni napadači na navijače u Kragujevcu 
KRAGUJEVAC - 
Kragujevačka policija uhapsila je četvoricu zbog sumnje da su u noći između srede i četvrtka napali bejzbol palicama navijače Crvene zvezde koji su se vraćali sa utakmce u Beogradu. 
Uhapšeni su V. R. (25), B. Đ. (22), D. D. (21) i D. E. (24), a oni su pod sumnjom da su, na raskrsnici kod Medicinske škole, dok je vozilo golf čekalo zeleno svetlo na semaforu, maskirani fantomkama i kapuljačama pritrčali i bejzbol palicama polomili vetrobranska stakla i stakla na zadnjim vratima, a prilikom tog napada povređen je dečak star 13 godina. 
Sumnja da su u naselju Stanovo, takođe maskirani, napali bejzbol palicama jednog navijača Crvene zvezde i lakše ga povredili. 
Policija je identifikovala još dve osobe za koje se sumnja da su u naselju Aersodrom najpre izbušili gume na vozilu polo kraljevačkih registracija, a nakon toga maskirani, bejzbol palicama polomili stakla na vozilu i lakše povredili dvojicu navijača. 
Oni se nalaze u bekstvu i za njima se intenzivno traga, saopštila je policija. 
