Ništa se u našim životima neće promeniti proglašenjem neutralnosti, samo ćemo se koncentrisati na izgradnju sopstvene zemlje i uslova u sopstvenom društvu, umesto što pošto-poto ispunjavamo uslove od kojih mnogi za nas nisu dobri
Kada je postao potpredsednik stranke mnogi su govorili da je Vojislav Koštunica spremio mladog i sposobnog političara, koji će ga jednog dana zameniti na čelu Demokratske stranke Srbije. Međutim, sa raspuštanjem Koštuničine Vlade, u kojoj je on bio jedan od ministara, iz javnog života nestali su mnogi članovi te stranke, a mediji su se bavili i onima koji su brže bolje preleteli u druge stranke. Ni njega dugo nije bilo u javnosti, jer smatra da nije vrhunac umeća bavljenja politikom svakodnevno pojavljivanje u medijima. Njegova stranka ga kandiduje za budućeg gradonačelnika Beograda, za čiju funkciju se takmiče i oni iza kojih stoje, kako istraživanja pokazuju, dve najjače stranke u Srbiji.
Aleksandar Popović, potpredsednik DSS-a, kaže da je kao čovek i političar za četiri godine izbivanja iz vlasti izvukao mnoge pouke, i da bi mnogo toga možda i drugačije uradio. Tvrdi da je ipak najvažnija pouka da svakako morate da govorite istinu, da sve što nije istina pre ili kasnije propadne i razotkrije se.
U Srbiji je sve neistine predizbornih obećanja razotkrila stvarnost, poručuje u intervjuu za Akter doktor hemijskih nauka Aleksandar Popović, potpredsednik DSS-a i kandidat te stranke za gradonačelnika Beograda.
Šta se s vama događa? Nestanete na četiri godine, i evo vas opet kao kandidata za gradonačelnika?
Nisam nigde nestao, živim u gradu u kome sam proveo najveći deo svog života, bavim se svojom strukom, doktor sam hemijskih nauka, imam četrdeset godina i osamnaest godina staža. Od tih osamnaest godina staža samo četiri i po stečene su u političkim institucijama. Nisam, dakle, profesionalni političar i ne mislim da je vrhunac bavljenja politikom i najveće moguće umeće u politici da se svaki dan čovek oglašava preko medija. Ako više volite političare od kojih ne možete da se sakrijete kada otvorite novine, ili uključite televizor, to je stvar ukusa, ja nisam takav.
Jasno je bilo još 2008. godine da će se na ovaj ili onaj način, pre ili kasnije, postaviti krajnje direktno pitanje: Kosovo ili EU?
Da li najavom kandidature za gradonačelnika nameravate da nekome od budućih ili bivših koalicionih partnera ugrozite izbor na tu funkciju ili je to ipak stranačka potreba da se ima kandidat i za gradonačelnika?
Dobro je da razjasnimo u startu jednu stvar gradonačelnik se ne bira direktno, bira ga Skupština grada, dakle pre bilo kakvih kandidatura i bilo čega drugog potrebno je da se izbori raspišu, pa da se održe. Potrebno je da prvo građani daju svoj glas i kažu šta misle. Sva licitiranja, koja se pojavljuju u javnosti oko pretendenata na funkcije, ispoljavanje želja samih pretendenata, čini mi se na neki način kao omalovažavanje građana i njihovog elementarnog prava da biraju. Što se tiče kampanje, i u Beogradu i u Srbiji DSS ne ugrožava ničije pravo da bude na nekoj funkciji. To pravo daju građani. Ne ugrožavamo ni bilo čiju kampanju, a ako se neko smatra ugroženim zbog postojanja DSS-a to je onda potpuno druga stvar, i to više nije pitanje za mene.
Kakva su vam očekivanja od te eventualne kandidature za gradonačelnika?
Nikada u politici nisam razmišljao kao o sredstvu da se dođe do neke funkcije, niti sam izbore na taj način posmatrao, pa nikada nisam ni imao vrstu očekivanja o kojoj govorite. Demokratska stranka Srbije na naredne izbore izlazi sa potpuno jasnim idejama, potpuno jasnim programom i činjenicom, a to je najveća snaga DSS-a, da se ispostavilo istinitim ono što smo govorili u prethodnoj izbornoj kampanji. Osim toga, tu je i činjenica da se za vreme Vlade u kojoj su većinu ministara činili ministri iz Demokratske stranke Srbije znatno bolje mirnije i stabilnije živelo nego danas.
Jeste li kao potpredsednik stranke, a i sama stranka, za ove četiri godine izbivanja iz vlasti izvukli neke pouke?
Svakim danom života izvlačite pouke i u politici i van nje, a posebno u politici, bez obzira da li ste na vlasti ili u opoziciji. Mogu da govorim o sebi, nemam pravo da govorim o stranci kao kolektivu, ali jesam izvukao pouke i neke bih stvari drugačije uradio sa iskustvom koje imam. I u politici i u životu.
Koje su to pouke? Možda neomasovljavati stranku pošto-poto raznim karijeristima i vlastoljupcima, ili se držati sopstvenog političkog kursa, pa kako bude?
Najvažnija pouka jeste da svakako morate da govorite istinu, da sve što nije istina pre ili kasnije propadne i razotkrije se. U Srbiji je sve neistine predizbornih obećanja razotkrila stvarnost. Nema 200.000 novih radnih mesta, nije prosečna penzija ni 70 ni 80 procenata prosečne plate, nema 1.000 evra od akcija, nisu Kosovo i pristupanje EU dva odvojena koloseka, nije koridor završen. Sve istine i neistine otkriva čak u nekom smislu i više i jače Vikiliks, odnosno depeše iz američke ambasade u Beogradu. U njima se sve vidi. Vidi se na koga je američka administracija i kako u uticala Beogradu, kako je i uz čije posredništvo formirana ova Vlada Srbije, vidi se ko se i kako ponašao u srpskoj javnosti, a kako u razgovoru sa američkim diplomatama, vidi se ko su ne samo političari, već i javne ličnosti koje su dobijale određene zadatke. Vidi se takođe i ko je svima onima koji su pomagali, pripremali i priznali takozvanu nezavisnost Kosova, kost u grlu i na koga nikako nisu mogli da utiču. To su DSS i Vojislav Koštunica. Za mene je fenomen, koji je čak interesantniji od Vikiliksa, činjenica da je medijska scena u Srbiji takva da, uz retke izuzetke, mediji gotovo nikakvu pažnju nisu posvetili tim depešama. A njih je samo iz Beograda preko 800. Zbog čega mediji ne pišu o tome ko se kako ponašao i ko je šta američkim zvaničnicima pričao i obećavao? Mislite li da je vaš politički kurs da se još u ranijem periodu distancirate od EU sada dobio potvrdu, ili su vam jednostavno okolnosti u EU namestile tu potvrdu?
Svakome ko je želeo da živi u realnosti, a ne u svetu iluzija, bilo je jasno da je politika i EU i Kosovo nemoguća, da Kosovo i EU nisu dva koloseka. Deo srpske Vlade je 2008. godine doneo odluku, uprkos našim upozorenjima, da potpiše Sporazum o stabilizaciji i pridruživanju sa EU, čiji je veći broj država, tada ih je bilo 17, danas 22, priznao Kosovo. Samo neko ko je naivan ili jako loše procenjuje stvari mogao je da misli da zemlje koje ne priznaju teritorijalni suverenitet Srbije u daljem toku integracija neće insistirati na svom stavu. Jasno je bilo još 2008. godine da će se na ovaj ili onaj način, pre ili kasnije, postaviti krajnje direktno pitanje: Kosovo ili EU?. I to pitanje je postavljeno. Uostalom, o tome koliko je politika vladajuće većine bila pogrešna posvedočio je svojom izjavom i potpredsednik Vlade Ivica Dačić, da je dosta pričanja laži i bajki. Mi nismo pričali laži i bajke. Samo smo gledali otvorenih očiju svet oko sebe, gledali šta se u njemu zbiva i vodili računa o tome šta je interes Srbije.
SLEDIM SVOJE PRINCIPE Zašto vas nije bilo pune četiri godine u javnom i političkom životu? Mnogi su mislili da ste i vi pobegli iz stranke kada je ona sišla s vlasti? Potpredsednik sam stranke, bio sam u političkom i javnom životu onoliko koliko sam u realnim okolnostima mogao da budem. Što se tiče promena stranačkih dresova, nikada nisam spadao u takve ljude, upravo zbog toga što su moje životne ambicije zadovoljene van politike, te zato ne moram da u njoj budem pošto-poto, niti moram da budem na vlasti. Imam luksuz, kao manji broj ljudi na našoj političkoj sceni, da mogu da sledim svoje principe i ideologiju kojoj pripadam.
Iako je vaša stranka dok je bila na vlasti učinila mnogo na približavanju EU, vaša najnovija zalaganja za proglašenje neutralnosti u odnosu na EU idu čini se korak dalje. Verujete li iskreno da je to moguće?
Moguće je zato što je realno. Naša politika jednostavno opisuje realnost. Činjenica je da se od Srbije traže dobrosusedski odnosi sa Kosovom, a da Kosovo nije naš sused, već je deo naše zemlje. Činjenica je da su srpske vlasti načinile velike ustupke u pokušajima da dobiju status kandidata, da su zapravo priznajući dokumenta koja izdaju vlasti u Prištini kao osnov za identifikaciju, nagovarajući Srbe na Kosovu i Metohiji da prihvate tablice koje ne izdaje MUP Srbije, prihvatajući drugačiji vizni režim za naše državljane sa Kosova i Metohije, koji, da podsetim, i sa srpskim pasošem ne mogu da putuju u zemlje EU bez viza, davale signale da je za njih zapravo pitanje evropskih integracija važnije od pitanja teritorijalnog integriteta sopstvene zemlje. Prihvatajući unilateralno sprovođenje SSP-a koje smanjuje prihode budžeta Srbije, a otvara naše tržište i ugrožava domaću privredu, i menjajući rezoluciju podnesenu Generalnoj skupštini Ujedinjenih nacija, Srbija je ugrožavala i podosta ugrozila borbu za svoj integritet. Vreme je da konstatujemo da je Evropska unija u krizi, da je umorna od proširenja i da to mnogi političari u Evropi konstatuju. S druge strane od Srbije se traži da se zarad kandidature, o članstvu da i ne govorimo, praktično liši dela sopstvene teritorije. Dakle, u takvim okolnostima Srbija treba da kaže da će biti neutralna, da će sarađivati sa svima, jer je to prosto realno. Samim tim je i ne samo moguće, već jedino realno moguće. I da bude potpuno jasno, tu realnost je opisala EU svojim ponašanjem od 2008. do danas, a ne Srbija.
Ali kako je moguće sada biti neutralan ako je naše zakonodavstvo prilagođeno EU, ako smo čitavu zemlju tako orijentisali da se vezuje za EU, ako smo konačno i u nekim finansijskim aranžmanima sa Unijom?
Neutralnost znači da treba da nastavimo sa reformama našeg društva, usvajanjem i EU standarda, ali ne zbog toga što su to standardi Evropske unije, već zato što su dobri za nas, znači i da treba da nastavimo i sa svakom, pa i ekonomskom i finansijskom saradnjom sa EU, ali i sa drugim zemljama, kao što su zemlje BRIKS-a, sa Ukrajinom, Belorusijom, Kazahstanom. Ništa se u našim životima neće promeniti proglašenjem neutralnosti, samo ćemo se koncentrisati na izgradnju sopstvene zemlje i uslova u sopstvenom društvu, umesto što pošto-poto ispunjavamo uslove od kojih mnogi za nas nisu dobri. Uostalom, da parafraziram jednu izjavu iz prethodne izborne kampanje, kandidatura se ne sipa u traktor. Još bih dodao da se pogotovo ne sipa kandidatura koje nema.
Ljudi su u Srbiji naviknuti na priču o evrointegracijama, iako do njih nikako da dođe, ali kako vi mislite da preokrenete njihove misli i stavove u suprotnom smeru?
Duboko verujem da je većini građana Srbije, bez obzira na kampanju i propagiranje različitih vrednosti koje se predstavljaju kao evropske, od gej parade pa nadalje, sasvim jasno u kakvoj je poziciji Srbija, šta se od nje traži, ali i u kakvom je stanju Evropska unija. Verujem i da je većini građana jasno da je vreme da kao država i narod formulišemo novu politiku, politiku nacionalnog samopouzdanja, vere u sopstveno znanje, rad i talenat, politiku prijateljstva sa svima onima koji sa nama žele da budu prijatelji. Dakle, hajde da sledimo svoje interese, ne ugrožavajući nikoga, hajde da brinemo o sebi, a ne o velikim svetskim problemima, hajde da vodimo svoju, srpsku politiku, a ne politiku Evropske unije. Verujem i da je većini građana jasno da je vreme da kao država i narod formulišemo novu politiku, politiku nacionalnog samopouzdanja, vere u sopstveno znanje, rad i talenat, politiku prijateljstva sa svima onima koji sa nama žele da budu prijatelji
Hoće li se vaša predizborna, odnosno izborna kampanja bazirati na toj novoj tezi političkoj neutralnosti prema EU, ili će Kosovo i dalje biti dominantna tema?
Mi ćemo u kampanji govoriti o Srbiji, o životu u njoj, naravno da ćemo govoriti o političkoj neutralnosti i o Kosovu i Metohiji. Sve je to spektar tema koje kampanja nameće.
Kako će izgledati vaša kampanja, od vrata do vrata ili ćete ići među narod da mu objasnite svoje stavove?
Pošto su elektronski centralni mediji dobrim delom za DSS zatvoreni, jedino što nam je preostalo jeste da u direktnom kontaktu sa građanima kažemo ono što mislimo, ali da i od njih čujemo šta misle o radu takozvane proevropske i socijalno odgovorne Vlade. Pre svega da li danas više nego pre četiri godine u pravosuđu, slobodi medija, standardu ličimo na Evropu, i da li je manje siromašnih i nezaposlenih nego što ih je bilo pre četiri godine. Bojite li se negativnih reakcija, jer narodu je izgleda dosta svega i obećanja o EU i očuvanja Kosova i radnih mesta? Ničega od toga nema, a mnogo se priča?
O reakciji trebalo bi da pre svega, po definiciji, brine vlast. Mi sa svoje strane možemo da snosimo odgovornost za ono što smo činili dok smo bili na vlasti. Mogli bismo i da snosimo odgovornost da nismo upozoravali na ono što će se desiti, ali jesmo. I bili smo u pravu.
Poznato je da ne želite da govorite o predizbornim, a posebno ne o postizbornim koalicijama, ali čini se da se ne možete baš pohvaliti nekim koalicionim potencijalom?
Ako je koalicioni potencijal sposobnost da bez obzira na političke razlike, bez obzira na obećanja data građanima, bez obzira na elementarnu logiku, pravite koaliciju sa bilo kim, Demokratska stranka Srbije onda takvim potencijalom ne može da se pohvali, i tu ste u pravu. Sa nama je barem sve jasno, građani koji glasaju za nas glasaju za jasnu politiku, i mogu da budu sigurni da ćemo mi tu politiku i zastupati nakon izbora.
Da li osim nagoveštene saradnje sa SNS-om, koja još ima problematičnih momenata, ima partija sa sličnim političkim stavovima, a da možete sa njima u neku vrstu koalicije?
Kao što je rano sada pre izbora spekulisati o najavljenim kandidaturama za funkcije posle izbora, mislim da nije pristojno komentarisati ni moguće koalicije posle izbora. Izbori valjda postoje da bi se pre svega na njima građani izjasnili šta misle o političkim programima stranaka. To je ono što je ključno, da partije izađu sa jasnim programima, da se izjasne za šta se zalažu, da daju neupitne odgovore na najvažnija pitanja. Dakle, da se građanima bez bacanja prašine u oči ponude različite, jasno definisane opcije. Građani će reći šta o njima misle i šta žele. Da li su različiti stavovi između SNS-a i DSS-a po pitanju Kosova, odnosno referenduma, EU i Ustava, prevaziđeni ili to tek čeka neko bolje vreme?
Mislim da su trenutno sve stranke okrenute sebi i predstavljanju svog programa građanima. Svakako će nakon izbora doći do ozbiljnog razgovora između DSS-a i SNS-a o svim tačkama oko kojih se slažemo i svih tačaka oko kojih se razlikujemo, a postoje i jedne i druge, i javnosti je u Srbiji to jasno.
Kada bi se kojim slučajem izborni rezultati tako namestili da li biste ušli ponovo u neku vrstu koalicije ili kohabitacije sa DS-om?
Svaka koalicija podrazumeva neki kompromis, smisleni kompromis između političkih stavova. Naši politički stavovi toliko su udaljeni da ne vidim mogućnost za takav kompromis.
NE UČESTVUJEMO U IGRAMA NA SREĆU
Čini se da će sada sve političke partije govoriti o otvaranju novih radnih mesta i ekonomiji. Je li to i vaš predizborni adut? Adut je, koliko znam, izraz koji je kockarski, a iz kockarskog rečnika je došao u politiku, sport i druge oblasti. Mi nemamo potrebu da učestvujemo u bilo kojoj igri na sreću. Imamo najjači, najjasniji i najrealniji ekonomski program, ali imamo i nešto više ne obećanja, već činjenicu da je u vreme kada je Demokratska stranka Srbije imala većinu ministara u srpskoj Vladi prosečna plata bila veća nego danas, državni dug bio znatno manji, investicije bile veće, bilo je manje nezaposlenih, budžet je bio izbalansiran. Mi nemamo razloga bilo šta da obećavamo i tražimo da nam se veruje na reč. I svako bi na dan glasanja sam sebi pre nego što glasa trebalo da odgovori na jedno prosto pitanje: kada je u zadnjih 10 - 15 godina najbolje živeo? I, naravno, da glasa u skladu sa tim.
Zašto su tako tvrdi, gotovo neprijateljski, stavovi između DS-a i DSS-a, iako ste nekada bili jedna partija?
Između DSS-a i DS-a postoje razlike u proceni gotovo svih najbitnijih pitanja. Ne bih govorio o neprijateljstvu, mislim da je to prejaka reč, ali o ozbiljnim i suštinskim razlikama da. Svet se menja, menjaju se ljudi, menjaju okolnosti, normalno je i da se pogledi na politička zbivanja mogu razlikovati, čak i veoma. I o razlikama između DSS-a i DS-a jasno govori Vikiliks. Zaista je čudno koliko je malo tim depešama prostora posvećeno u većini srpskih medija.
Prema nekim istraživanjima vaš rejting ni danas nije veliki, čak ta istraživanja kažu da se krećete oko 6 - 7 posto. Hoćete li iznenaditi nekim boljim rezultatom?
O strankama i političkim programima sud će davati građani na izborima, neće ga davati istraživači javnog mnjenja. Mnogi od njih su previše često i previše mnogo u prošlosti grešili da bi to bilo slučajno. Uveren sam u snagu argumenata DSS-a, uveren sam i u to da su se magle koje su nekada možda i prekrivale politički scenu u Srbiji razišle. Sve je jasno i sve se zna.
Izbori još nisu raspisani, ali je počelo sa iznošenjem prljavog veša. Očekujete li da ova kampanja bude prljavija od dosadašnjih?
Ne znam, mogu da sudim samo o stranci kojoj pripadam i da kažem da DSS neće voditi prljavu kampanju. Nemamo za to razloga. Vreme je pokazalo da su naši stavovi bili odvažni i istiniti, naš cilj je da se to jasno sagleda, a to je u prljavoj kampanji nemoguće. Može li se ta prljava voda obrušiti i na vašu stranku, ili će bitku voditi glavni pretendenti na vlast?
Uopšte ne razmišljam o tome. Niti ćemo vodu mutiti, niti ćemo je prljati, niti ćemo takvu vodu izlivati na bilo koga. I time ćemo najbolje svedočiti o sebi. Da li će se i ko takvom vodom bacati na DSS nije ni važno, neće moći, ako do toga i dođe, da isprlja ili kompromituje naše stavove.
