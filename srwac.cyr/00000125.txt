IMA LI KRAJA PREVARAMA POTROŠAČA
nov 17 00:00 AM
Sumornoj slici na srpskom tržištu doprineće još jedna u nizu prevara kojima su izloženi potrošači u Srbiji. Nedavno sprovedeno ispitivanje kvaliteta voćnih rakija koje je Nacionalna organizacija potrošača Srbije izvršila u saradnji sa Ministarstvom poljoprivrede pokazalo nam je da od 45 ispitanih uzoraka čak 20 ne odgovara zahtevanom kvalitetu - po poreklu etanola.
Ovako veliki procenat (čak 45 %), za nekog će predstavljati iznenađenje. Za prosečnog potrošača ovo znači još jedno poigravanje sa već poljuljanim poverenjem.
Da ne bude zabune, rakije nisu štetne za konzumiranje, ali se potrošačima prodaje proizvod koji nema propisane - deklarisane karakteristike.
Obrazloženje
Etanol je organsko hemijsko jedinjenje koje čine ugljenik, vodonik i jedna OH-grupa, odnosno predstavnik alkohola. Ranije se nazivao etilalkohol.
Često se ovo jedinjenje narodnim govorom naziva samo alkohol ili špiritus, iako je to samo jedan predstavnik čitave klase alkoholnih jedinjenja.
Alkohol se najčešće dobija alkoholnim vrenjem šećera, a dobijeni etanol se označava kao agrar - ili bioetanol.
Ograničvajući faktor u dobijanju bioetanola je otpornost mikroorganizama koji ga proizvode (kvasac ugine pri koncentraciji etanola od 18 %) pa je za dobijanje žestokih alkoholna pića neophodna redestilacija. Etanol se može proizvesti i sintezom iz vode i etena u prisustvu sumporne kiseline kao katalizatora.
Relativni odnos stabilnih izotopa je karakteristika prehrambenog proizvoda koja je u direktnoj vezi je sa izotopskim sastavom startnog materijala.
Pomenuta karakteristika se u savremenim instrumentalnim tehnika koristi za utvrđivanje originalnisti i porekla proizvoda, odnosno sirovina od kojih je proizvod napravljen i moguće je između ostalog utvrditi sledeće:
- da li je alkohol u voćnoj rakiji samo iz voća ili je u proizvodnji korišćeno industrijsko bilje (pirinač, kukuruz..) ili šećer
- da li je voćni sok koji je deklarisan 100 % voće zaista bez dodatka šećera i bez dodate vode
- da li SO2 u priridno gaziranim vodama potiče iz izvora ili se naknadno dodaju sintetski SO2
Za komentar laboratorijskih rezultata korišćene su i vrednosti dobijene analiziranjem:
- certifikovanih referentnih materijala
- laboratorijskih standarda-rakija dobijena u laboratorijskim uslovima od čistog voća definisane vrste
- laboratorijskih standarda-rakija dobijena u laboratorijskim uslovima od voća definisane vrste i tačno određenog procenta šećera
- laboratorijskih standarda-etanol dobijen iz šećerne repe
Pored toga, prilikom analiziranja rezultata uzeta je u obzir proizvođačka praksa da se za proizvodnju rakije koristi oko 4 kg šećera na 100 kg voća i sve rakije čiji su rezultati ulazili u ovaj opseg smatrane su poreklom od voća.
