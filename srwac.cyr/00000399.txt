Sećanje na postradale u masovnim streljanjima 1941. u Kraljevu
14. Oktobar 2008 - 12:35
Nisu svi, koji su krvavih oktobarskih dana izvedeni na gubilište, doživeli sudbinu svojih drugova. Neki su pukim slučajem preživeli. Oni su živi svedoci zverskog pokolja. Izdvojili smo neke potresne priče onih koji su preživeli Golgotu. Za deset krvavih i modrih dana, u smenama po stotinu, u redovima bez redova, nestalo je njih ŠEST HILjADA... oni su preživeli Golgotu.
Toplica Smiljanić: TRI GRUPE Zaustavili su nas i naredili nam da se okrenemo. U tom momentu neki su primetili ispred nas mitraljeze, pa su počeli da beže prema zidu. Nemački komandant je iz puške počeo da puca na nas, a za njim su otvorili vatru iz mitraljeza i vojnici. Istovremeno, počeli su da pucaju i topovi. Ja ne znam da li me je neko gurnuo, ili sam sam pao. Pao sam potrbuške. Pretrnuo sam od straha, a nisam znao da li sam ranjen. Čekao sam kada će me metak pogoditi i prekratiti muke. Primetio sam da mi krv curi iz obraza. Kada su svi popadali, dva ili tri Nemca zašli su među nas i iz pištolja i pušaka ubijali one koji su davali znake života.
Sa moje desne strane ležao je vozovođa Mitrović. Njega je metak pogodio u glavu. Njegova krv je prskala po meni, tako da sam bio sav u krvi.
Posle desetak minuta Nemci su doveli drugu grupu i postavili je u produžetku naše. Ljudi su počeli da kukaju i dozivaju svoju decu i žene. Mlađi su kukali i dozivali svoje majke. Nemci su im paljbom iz mitraljeza prekratili muke. Doveli su i treću grupu koju su takođe streljali.
Ubrzo je pao mrak i zavladala je tišina. Puzeći na laktovima, došao sam do ograde i preskočio je. Pošao sam kanalom i tako sam došao do kuće u kojoj sam stanovao.
Miroslav Aranđelović: PEKAR I JA Čim su nas izveli, nemački vojnici su nas opkolili i poveli u pravcu kukanja. Meni je već bilo jasno, iako sam bio dečak, da idemo na streljanje. Kada smo došli na mesto streljanja, videli smo sto do sto pedeset leševa, pored kojih su stajali Nemci. Postrojiše nas licem prema mitraljezima, a leđima prema streljanima. Pred samim plotunom neko je viknuo,, Živela Jugoslavija ", što je cela grupa prihvatila. Pri prvim pucnjevima pao sam i više nisam znao za sebe.
Kada sam se osvestio, ležao sam na grudima. U podsvesti sam čuo kuknjavu. Znao sam gde se nalazim, tražio sam očima gazdu kod kojeg sam učio zanat. Ležao je na grudima, ali je bio mrtav. Krv mu je oblila glavu i razlila se po kaputu.
Odjednom čuh da u blizini neko tiho razgovara. Bili su to jedan moj poznanik - pekar i još dvojica. Pekar i ja odosmo pobauljke do zida, a ona dvojica su otišla desno. Uspeli smo da se prebacimo preko zida i dođemo do gradskog groblja. Pošto su Nemci počeli da pretresaju groblje, morali smo da odemo. Ja sam otišao desno od porte, a zatim u svoj stan.
(Miroslav je još jednom bio uhapšen i zatvoren u halu, ali i ovog puta, zahvaljujući mladosti, uspeo je da se spase.)
Mirko Bodiražić: MITRALjEZI Čim smo iz vagona izašli na čistinu, zaštektali su mitraljezi i svi drugovi koji su bili sa mnom popadali su kao snoplje. Jedino sam ja ostao da stojim. Za trenutak sam razmišljao i bacio se među ostale. Ubrzo sam osetio da ispred mene padaju zrna. Osetio sam bol prvo u stomaku, a zatim u ruci. Jedno mitraljesko zrno me je udarili u stomak i izašlo napolje, ali mi nije povredilo unutrašnje organe. Drugo zrno udarilo me je u ruku.
Mitraljeska vatra je prestala. Na gubilištu su se čuli jauci ranjenih, i ropac onih koji su se još borili za život. Oni koji su još ostali pri svesti zvali su Nemce da ih dotuku i tako im prekrate muke. Čuo sam pojedinačne pucnjeve. Priljubljen uz zemlju, razmišljao sam šta da radim. Jedno vreme sam pomislio da ustanem i viknem Švabama da sam živ, da bi pucali u mene. Ipak, rešio sam da pokušam da se nekako izvučem i pokušam da se spasim.
Bila je noć. Puzeći preko mrtvih drugova došao sam do jednog žbuna. Odjednom sam primetio kako sa mesta gde su ležali mrtvi prema kapiji trči jedan čovek. Odjeknula su dva pucnja i on je pao. Ostao sam nepomičan. Sa još dvojicom preživelih, iako teško ranjen, posle velikih iskušenja uspeo sam da stignem do vagona gde mi se nalazila porodica. Tako sam se spasao.
Izvor: D. Ilić, (Ibarske novosti " - 15. oktobar 1971)
Svedočanstva o stradanju naroda širom Srbije oktobra 1941. možete pogledati OVDE.
