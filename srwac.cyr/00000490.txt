Ministar za humor i otkrivanje tajni
Ažurirano pre 1 godina 1 nedelja
Mene su uvek pre svega interesovali ljudi velikih strasti, i ogromnih poteza, pa i grešnici. Sve ono, što je ljudsko. Tako da sam svakakve ljude upoznao, kaže u intervjuu za naš list Milomir Marić, novinar, TV voditelj i autor Ćirilice na TV Hepi,
koji je tokom svoje karijere sagovornike nalazio u širokoj lepezi od političara, vrhunskih intelektualaca, do kriminalaca i prostitutki. Neobičnim šarmom, novinarskim umećem i obaveštenošću, uz pravi odabir gostiju u pravi čas, od emisije je napravio medijski bum. Novinarsku slavu stekao je praveći nezaboravnu Dugu, najčitaniji magazin u Srb iji početkom turobnih 90 - ih, a sklonost ka zabranjenom uvela ga je u red najzanimljivijih novinara. Angažmanom na televiziji, o kojoj je od malih nogu sanjao, Marić je postao poput gonga na medijskoj sceni.
Jeste li se nadali takvom bumu Ćirilice, da će je ljudi ne samo gledati, već i prepričavati više od bilo kog programa na svim doma ćim TV stanicama?
- Radim je onako kako sam to činio 35 godina, samo je prigušeno od javnosti, pa je ovaj normalan i često duhovit razgovor senzacija, a ja tu ne vidim ništa senzacionalno. Pokušavam da na jedan način humorom obojen prikažem našu stvarnost. Da nije tragično, bilo bi stvarno smešno ono što govorim na televiziji, i gledaoci to i primećuju.
Čime animirate da Vam gosti budu tako žestoki?
- Postavljam konkretna pitanja, razgovor teče i sve skupa je jedna razmena mišljenja. Gosti kod mene razgovaju onako kako ne komuniciraju ni sa svojim saradnicima, političkim protivnicima, pa čak ni prijateljima. U Ćirilici mi se više poveravaju i izlažu neke svoje dileme koje kriju i od svojih saradnika. Zato emisija ima toliko svežine i intrigira publiku. Tako sam uvek pravio te razgovore. Iza mene je na hiljade novinskih i TV intervjua sa sagovornicima raznih profila. Tu su predsednici država, generali, političari, prostitutke, kriminalci, itd. Nijedan segment života nisam izbegavao. Zna me i mlađa publika, ona za koju sam svojevremeno napisao Decu komunizma, koja im predstavlja ključ za vaspitanje, poverenje prema meni. Oni hoće da razmene sa mnom pritajene misli i strahove, da pitaju kuda sve ovo vodi, i kakva je budućnost Srbije. Razgovore smo mogli da vodimo i u nekom kabinetu, ili kafani, ali sticajem okolnosti to se dešava pred TV kamerama. Sagovornici su preda mnom potpuno opušteni, pa gledaoci prvi put gledaju neke realne ljude koji imaju neke svoje dileme, pa zbog toga ih toliko i intrigira emisija.
Hoćete li napisati nastavak te knjige, namenjenu generacijama koje stasavaju?
- Mora od nečega da se živi, pa sam emigrirao na televiziju, a inače knjigu o raspadu Jugoslavije pišem već deset godina. Nikako ne možemo da uspostavimo izgubljene kontinuitete, i da se pomirimo s tim da smo tako olako prokockali dva veka moderne srpske istorije, kroz koje je Srbija postajala sve jača, kompletnija, priznatija, a onda se sve srušilo kao kula od karata. Posle pada Berlinskog zida nismo bili u stanju da shvatimo šta je pitanje tog trenutka. Tada je trebalo da se opredelimo vrlo jasno, Evropa i NATO. Ko se tako opredelio, prošao je mnogo bolje, a mi smo se tako našli na stubu srama, i stvorena je crna legenda o Srbima, vezane su nam i ruke i noge, i nikako iz toga da se iskobeljamo.
Gostovanje Vesne Pešić u Ćirilici postalo je hit tema i odjednom su za njom još neki progovorili o prećutkivanim temama?
- Pešićka je najveća heroina demokratije. Žena koja se herojski borila, prva sa Građanskim savezom pokrenula antiratnu politiku, dok su ostali bubnjali zajedno sa Slobodanom Miloševićem, i takmičili se ko je veći Srbin, dokle su grobovi predaka, i dokle je Srbija. Dok se o tome polemisalo, usamljeni glas razuma bila je upravo Pešićka. Posle pobede nad Miloševićem, Vesna nije ništa htela da uzme, već je otišla u Meksiko da bude ambasador. Pokušavala je da oplemeni i urazumi naš politički život, i nije uspevala ni u DS-u, niti u LDP-u. Odjedanput je ta umna žena, sklonjena iz javnosti, progovorila na nekakvim malim tribinama i preko internet portal.Ali, čak i na takvim medijima taj glas razuma, kad je, i ako neko pametan i pošten, čak i ovakvoj zataloženoj Srbiji, njegov glas se sluša. Ljudi su poslušali Pešićku više nego dobošare režima i plaćene političke analitičare, koji za milion-dva dinara mesečno, slede aktuelne vlasti. Oni su zapravo plaćeni zato što su bili slepi kod očiju. Stvorila se atmosfera, van svake realnosti, jedna virtuelna Srbija, pa su čak i predsednika države ubedili u nešto što nije realno, i sve se slomilo na njemu. Zato je značajna Pešićka. Svojim usamljenim glasom govorila je kud sve to vodi, ali i takav usamljeni glas, kad su svi zaćutali, nešto znači. Govorila je da svaka vlast koja upropasti živote narodu mora da bude kažnjena, a nije ni za koga navijala, već pričala da je preduslov demokratije kažnjivost, i promena vlasti.
Koji je sagovornik u Ćirilici najduhovitiji?
- Stalno govorim da pošto nemam moć, uticaj, pare, političke ambicije, niti sam vlast, mogu da zasmejem i oraspoložim ovaj napaćeni narod. Vratiti osmeh na lica ljudi koji su rezignirani, zabrinuti, velika je stvar. Upravo zato namećem jednu atmosferu humora u razgovorima, jer ako se ne smejemo sopstvenim glupostima, nema nam spasa. Stoga sam ja nekakav samozvani, i samostalni, ministar za dobro raspoloženje. Kad namećem duhovitu atmosferu gosti pokušavaju da mi pariraju u tome. Puno je bilo duhovitih sagovornika, a jedan od njih nedavno je bio predsednik Tomislav Nikolić, koji je rekao Ja sam seljačina i pobedio sam vašeg mangupa.
Na hiljade pregledanih snimaka Vaše emisije na Ju t j ub u i isto toliko komentara. Čitate li ih ponekad?
- Ne, uopšte. Uglavnom se smucam po buvljacima, gradskom prevozu, ulicama. Stalno sam među ljudima. Stvarno mislim da je pravi džet-set uglavnom na buvljaku. To su žrtve tranzicije, tu ima bivših lekara, pravnika, inženjera. To je pravi srpski džet-set - pravi Don Kihoti. Oni su prava gospoda, žrtve tranzicije, a takvi me interesuju za razliku od onog takozvanog VIP-a, koji se pojavljuje na premijerama, modnim revijama. To su uglavnom ološi i gologuzani, koji dolaze da jedu džabe.
Jeste li doživeli pretnju posle neke emisije?
- Nisam. To je ranije bilo, u doba Željka Ražnatovića-Arkana.
Da li su neki sagovornici pre dolaska uslovljavali da pre snimanja čuju sva pitanja?
- Nisu ništa uslovljavali. Nemam pitanja, ne spremam se za emisiju, već uđem u studio, pozdravim goste, i kreće.
Jeste li razmišljali o pokretanju nekog časopisa, poput Duge?
- Nema šanse za takav list. To je bilo herojsko doba. Imali smo platu od nekoliko maraka, a bili smo spremni da poginemo za istinu i pravdu. Svaki dan su donosili bombe, uletali u redakciju s kalašnjikovima, a niko od nas nije bio plašljiv. Smatrali smo da je njihov posao da nas plaše i prete, a naš da pišemo. Danas je to nemoguće i zamisliti, a i nema onih koji su spremni da se tako žrtvuju, da se igraju sa sopstvenim životom, kao mi nekada. Bili smo mlađi i luđi, mislili smo da možemo nešto da promenimo. Uglavnom sam se bavio krađom državnih tajni, i objavljivanjem na sva zvona.
Šta mislite o novinarstvu danas?
- Mislim da je ono odavno ukinuto, da više ne postoji.Kad su moje generacije ulazile u novinarstvo, želeli smo da budemo pametni, kulturni, vaspitani, da se ponašamo kao neki prinčevi. Za to si morao da se boriš, da imaš stila, šarma. Kada sam došao u Beograd na studije, želeo sam da upoznam Miloša Crnjanskog, Momu Kapora... I to sam uspeo za mesec dana. Crnjanski nije ličio na sebe, bio je već starac, džangrizav, a Kapor me je očarao. Čim me je video, on mi je odmah pronašao novine za koje ću da pišem. Takvi su bili i Bogdan Tirnanić, Brana Crnčević. Oni su uvek pronalazili mlade ljude i pomagali im. Tako sam i ja kasnije pomagao mladim novinarima koji su kasnije postajali zvezde, a u Dugi su bili početnici. Od tih mladih ljudi sam stvorio pokret.
Koja su najlepša i najprestižnija mesta na koja Vas je profesija vodila?
- Obišao sam ceo svet. Odmarao se na divnim morima, pre ovih srpskih tajkuna. Uspevao sam da viđam one najbogatije, bogatije od najbogatijih danas u Srbiji. Obišao sam najveće univerzitete sveta: Harvard, Prinston, Jejl Posle objavljivanja knjige Deca komunizma davao sam intervjue za Štern, za Njuzvik, za sve te najveće listove sveta. Imao sam američku stipendiju, i tad su me interesovale druge stvari, pa sam se obreo na južnim morima, po intelektualnim salonima, provodio na egzotičnim mestima. Bio sam u tajnim arhivima Vatikana, u središtu KGB-a, razgovarao sa šefovima tajnih službi. Moja radoznalost i interesovanja su zadovoljena. Mada, bolje bi mi bilo da nisam ništa govorio, jer oni koji su ćutali, daleko su bolje od mene prošli u životu.
Jedno vreme uopšte Vas nije bilo na televiziji?
- Nisam mogao da nastupam kad je došlo vreme Slobodana Miloševića, tako da mi je televizija ostala kao velika želja. Pošto su mi novine već bile dosadile, 2001. sam prihvatio da budem glavni i odgovorni urednik BK televizije.
Žalite za tom televizijom?
- Naravno, bila je to moderna, i kulturna, evropska televizija. Posle 5. oktobra uspeli smo da budemo gledaniji čak i od RTS-a. Žao mi je što su ove televizije danas stvorene na ruševinama ukinute BK, ni izbliza nisu nastavile civilizacijski tok, nego su otišli u puku zabavu, rijaliti šou programe, u širenje primitivizma. Kao da im je neko dao zadatak da se bave zaglupljivanjem i satanizacijom, jer je s takvim ojađenim, i osiromašenim Srbima, mnogo lakše vladati, nego sa ljudima, koji misle, i gospodare, svojim životima. Prve licencne emisije su rađene na BK, poput Milionera, Najslabije karike, Idola itd, bile su nešto potpuno novo kod nas. Popularni voditelji BK su sad zvezde postojećih televizija, koje su nastale na njenim ruševinama.
Kolika je danas zapravo moć televizije?
- Ona je danas, kao što rekoh, puka zabava, i retko šta na njoj može pametno da se čuje. Ptica ne može da promakne, a kamoli neka pametna reč na televiziji.
