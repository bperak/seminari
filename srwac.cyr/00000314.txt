Facebook
Poezija je bljesak. Možda onaj trenutak koji zapažamo pri svetlosti jednog svica.Ko taj trenutak uspe da registruje, uspeo je, ko ne, ništa. Ostaće samo jedan prazan doživljaj. Ima, zato, u poeziji i bljeska i senke, i svelosti i tame, i radosti i gorčine, ali u svemu ima ljubavi. To krasi poeziju. Branko Miljković je, na primer, za noć kazao: noć to su zvezde, i tu je spojio čitav kosmos života i kosmos poezije nalazeći vezu između dve gorke dubine.
Poezijom se, evo, na svoj način, iskazuje i pesnik Mladomir Knežević, u svojoj zbirci simboličnog naziva: Senka kasnog svica. On je, poput Miljkovićevog obraćanja Euridiki i sam pošao putem njegovih stihova: Svuda u svetu užasna ljubav vlada, pa će posle rodoslovnog ciklusa u ciklusu Ponosan na korene, nimalo stidljivo kazati: najlepše je ono što je moje. On će u vrzinom kolu planetarne pravde i nepravde ozbiljno progovoriti o toj užasnoj ljubavi kojom se divlji lovac krivotvorno zalepio za Srbiju. Knežević je kroz pesme Bez sloge, Nisu drugi bolji, Srbija..., opevao sav usud njegovog naroda kome je dosta i sam doprineo, neslogom pre svega. No mi smo narod koji je na muku svikao. Nije svikao na nepravdu, na laž, na podvalu, na sredstva koja je, uslovno, civilizovani svet iskoristio kao povod za bombardovanje naše zemlje one 1999. godine. Da to više govori o svetu nego o nama, može se, danas otvoreno pročitati i iz peraonih koji na Srbiju gledaju i drugačije, možda poput pesnika Kneževića: nema svet lepše zemlje od Srbije. A Srbija je unižena, pre svega na Kosovu, njenom vekovnom srcu duha. Unižena je ratnom propagandom a potom zatrovana osimromašenim uranijumom i čizmom. Dobra ratna propaganda, to nije više stara cenzura; to je umeće namamljivanja kamera ispred neodoljivih manihejskih slika, ispred scena koje prenose emociju hiljadu puta gipkiju za obrađivanje od inteligencije. I dok je prva postala osnovica automatizovanog medijskog pisma (u ratu kao i u miru), ova druga ostaje ona teška i strašna mašina koja prebira, guta i vari, relativizira, upoređuje integrišući istovremeno sećanje na veoma stare priče bez slika i maštu sa još nezamislivim posledicama koje će, takođe, logično biti lišene slika.
Dakle, ostaje da se veruje pesniku, koji nema moć ali ima pesničku čast i duhovnu moć očuvanja istine i pravde, samo tako današnje patriotsko pevanje ima smisla. Doduše, ono je u nemilosti kao i sama istina. Ali biti u takvoj nemilosti poezije čini čast U takvom vremenu izgoniteljskom, kada civilizacija izmiče ispred crnih očnjaka i kuge, pesnik Mladomir Knežević pokušava da veruje da još postoji nada u ljubav koja može pokrenuti svet. On peva o ljubavi, verujući da u njoj još ima istine i da su sve istine međusobno povezane, pomažu se, dopunjuju se, dok se zabluda sudara sa svim i svačim.
Pevajući o ljubavi prema ženi, ili prema ženama, ovaj pesnik svoj poetski čin iskazuje kao pustolovinu u kojoj refleksijom svoga čina, ili potrebe, na neki način posmatra sebe i one kojima se obraća. Razobličavajući emocije kroz najčistiju liriku, on peva često u osami, često u snu, a nekad u sećanjima. Prvo kroz vezan stih koji ga steže i obavezuje, a potom kroz slobodan koji se otvara i sažima, pesnik jezičnim umećem, stilom koji je njemu svojstven i osoben, peva i troši se u samom sebi, nekad ispovedno kroz gibanje jezika. On uvek, i mada se oseća, često, neka vrmenska distanca u obraćanju, peva u vremenu sadašnjem. To je ono ljubavno hodočašće u kome pesnik ne razdvaja poeziju od žene, žena je njen novi jezik, u kome je dopuštena i po neka laka reč, kršenje gramatikuma ili možda forme. Sve je njoj dozvoljeno, ona je, jednostavno, poezija. Ona je bol iz snova, cvrkut nepoznate ptice, korak srne....
U svemu se može naći razlog za pesmu, a kod Kneževića je žena uvek u pesmi. Zanimljiva je njegova pesma Da večeramo blin posvećena mladoj Ukrajinki Galini, koju je sreo negde u Africi. Uz zapis o toj labudici, on je dao i nešto od rituala, večere uz jedno lokalno jelo, blin, ali i dobrom rimom zabeležio svoja osećanja, potom predao pesmi da čuva doživljaj:
Ona je otplovila uz svog labuda
svojim morem sva u belom,
mirišljava kao krin,
a ja zbog nje krenuo ne znam kuda,
samo da opet zajedno večeramo blin.
Pesnik je i berač voća, voće su usna, on je nekad i ptica, više leti nego što hoda, on je i muzika, kaže: kad bi mogla čuti zvuk harfe moje ljubavi. Jednostavno zaljubljen čovek sve može. Ljubav, potvrdila je to ova poezija, pomera sve granice. A za takav čin i nije potrebno mnogo, dovoljno je umeti u očima pročitati duhovne strasti. Ljubav je, kazaće pesnik, hram osmeha i iskrenog glasa.
Nije za ovog pisca važeća ona potreba da govori iz stega umetničke svesti, on je naprosto propevao, čisto dnevnički, iz jedne potrebe da se nešto u ličnom životu važno zapiše. Ali, oseća se vaganje tema kojima dominiraju pesme iz (uslovno nazvano) prvog i drugog dela knjige, potreba za ravnotežom. Pesnik je snažno izrazio jedino mogući način da ljudi opstanu na Zemlji bez ratova i ubijanja. Njegovo oružje mira jeste ljubav i unutrašnji razum, kesten duha o koga bi se opekao svako onaj ko bi da ga raskomada. Na nesreću ljudskog roda danas je mnogo ubitačnog oružja na zemlji. Oružje mira je u praštanju uvreda, paljenju svetla onima koji ne opraštaju, u nesebičnom davanju svojih vrednosti zasnovanih na humanizmu i ljudskoj sreći, i ljubavi prema drugima. Osim toga, (...) on je progovorio afirmišući ljubav. Osećanja i misli su kontrasti. U svakom stihu izražene su dve misli suprotne po smislu, a u jednom stihu stvaraju nov, snažan emotivan utisak i novu istinu, kojom se poentira poruka cele pesme.
Knežević se i čitaocu obraća toplo, sa razumevanjem često i sa neskrivanjem slabosti koje prate zaljubljenog čoveka.
Možda je ova poezija mogla biti dotegnutija, više izbrušena, možda. Ali jedno je tačno, ona je pisana iskreno i pero je zamočeno u mastilo zdravlja našeg duha. Zato je ovaj pesnik princ koji je zalutao u veliki ekran ljubavi. On je smestio lik zaljubljene žene u prijatan drhtaj, i za njega je ostvarena ljubav ništa drugo do rukopis knjige. U simbolici svega toga je i završna pesma Konačan rukopis.
Veruj da bi bilo najlepše za mene
da sa tobom zatvorim
rukopis knjige života.
I mada je ovaj pesnik do kraja nagnut nad sobom samim ipak u tom času njegovo vlastito Ja ne pripada samo njemu, ono je u poruci - opšte.
Ostaci sadržaja iz nekog životnog doba, iz života uopšte, jesu pesme, jesu upesmljen život. Ni ova divna ljubavna patnja ne pripada samo njemu, nekmoli radost. Ta osećanja pripadaju svima nama, ovaj pesnik imao je zadatak da nešto od toga zapiše, da u sebi ukroti zaborav kome smo svi po malo skloni i od čega strahujemo.
Mora se kazati da Knežević ulazi u svet poezije slobodnim stilom i potrebom za dogradnjom poetike. On je, u svakom slučaju, taj teški posao tek započeo.
