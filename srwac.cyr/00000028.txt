37. klasa
Beli dvor
Na prijemu najboljih maturanata iz cele Srbije, koji je 23. juna 2008. godine organizovalo Njegovo kraljevsko visočanstvo prestolonaslednik Aleksandar Karađorđević na Belom dvoru, bio je i Janko Marić, učenik 37. klase naše škole.
O utiscima koje je poneo sa prijema na Dedinju, Janko kaže: - Od kada sam se pojavio na ulazu u baštu iza Dvora, sve oči bile su uperene u mene. Svima sam skrenuo pažnju, jer sam bio jedini učenik koji je nosio uniformu. Sunce je tog dana bilo izuzetno jako, ali sam bio veoma ponosan što sam pod punom uniformom i oznakama koje uz nju idu. Dok sam isčekivao trenutak kada ću čuti svoje ime i prezime, u meni je tenzija rasla, ubrzano sam se znojio i osećao sam kako trema postaje sve veća... i odjednom, prozivaju me... na moje veliko iznenađenje, prolama se neverovatno snažan, gromoglasan aplauz. Bio je to najjači aplauz tog dana, bar kako sam čuo od vršnjaka sa kojima sam posle ceremonije razgovarao. Ponosno koračam, prilazim Njegovom visočanstvu, salutiram mu odsečno i vrlo precizno... Njegovo visočanstvo, osmehujući se, pokušalo je, takođe, vojnički da me otpozdravi, nakon čega mi je uručio pohvalnicu i poklon. Kada sam ga otpozdravio i krenuo dalje, zadržao me je i obratio se svom fotografu, od koga je zatražio da napravi jednu našu zajedničku fotografiju. Bio sam veoma počastvovan tim gestom. Tako ponosan sam bio još samo na promociji moje klase. Ponosan sam što sam odabrao Srednju školu unutrašnjih poslova, što sam je upisao i završio kao najbolji učenik u generaciji, što sam svoju Školu i Ministarstvo predstavljao na Belom Dvoru, ponosan sam na svoju uniformu i na svoju zemlju Srbiju, kojoj služim.
Promocija 37. klase
Svoje obrazovanje i odrastanje u krugu sa lipama, starim koliko i ova škola, završila je i 37. klasa. Na svečanosti povodom njihove promocije, održanoj 12. jula 2008. godine, bilo je živo, svečano i lepo. Bili su tu ugledni i dragi gosti - predstavnici MUP-a, rođaci i prijatelji dotadašnjih maturanata, kao i njihovi profesori, starešine, komandiri...
Kadeti u svečanim uniformama, prodefilovali su uz zvuke marša, poslednji put do platoa iza škole. Pozdravila ih je njihova direktorka, gospođa Biljana Puškar, koja je između ostalog, rekla:
- Naša škola nije obična. U njoj se živi 24 sata i svaki njen kutak je drugi dom naših učenika, a svi smo mi jedna velika porodica hellip;. O kvalitetu vaše klase svedoče dobri rezultati koje ste postigli u toku školovanja, na teorisjkoj i praktičnoj obuci, vannastavnim aktivnostima, kao i na maturskom ispitu hellip; Pravi izazovi buduće odgovorne i teške profesije za koju ste se opredelili, tek su pred vama. I zato, dragi maturanti, želimo da budete policajci koji će služiti građanima, poštujući osnovna prava čoveka, radeći u skladu sa zakonom, profesionalno i pravično. Očekujemo od vas da čuvate svoj ugled i ugled policijske službe i ponosno nosite uniformu srpske policije, a da vam najveća nagrada za rad i uspehe koje ćete postizati, bude zahvalnost ljudi kojima ćete pomagati.
- U ime Ministarstva unutrašnjih poslova, ministra Dragana Jočića i svoje lično ime, čestitam našim mladim kolegama uspešan završetak školovanja u ovoj posebnoj obrazovnoj ustanovi i želim još uspešniji početak radnog života u struci za koju su se, kao vrlo mladi, s ljubavlju opredelili - rekla je gospođa Orašanin. - Posebnu zahvalnost iskazujem njihovim profesorima, koji su ih opremili znanjem i izgradili ih u zrele i sposobne ličnosti, koje će svoje radne i životne zadatke obavljati sa punom odgovornošću i predanošću. Hvala i roditeljima i bližnjima koji su ih usmerili i podržavali u ni malo lakom četvorogodišnjem školovanju za ovu plemenitu, časnu i tešku profesiju. Danas su pred nama uzbuđeni i ponosni mladi ljudi, spremni da pomeraju planine. Od njih se očekuje da će svoju energiju i mladost iskoristiti da ono što su tokom školovanja naučili, stave u službu odbrane zakonitosti, reda i mira i zaštite prava i sloboda građana svoje zemlje. U tome nesebično treba da im pomognu starije kolege, koje su njihov put već prošli. Poštovane mlade kolege, jednoga dana, u vrlo skoroj budućnosti, vi ćete biti nastavljači i nosioci promena i unapređenja rada Ministarstva unutrašnjih poslova, na ponos svih onih koji su u vašem osposobljavanju i vaspitavanju učestvovali. Ne zaboravite ih i odužite im se tako što ćete časno i samopregorno obavljati svoje poslove i zadatke i što ćete nastojati da do kraja karijere unapređujete svoja znanja i sposobnosti i razvijate svoje ličnosti. Oni među vama koji su postigli najbolji uspeh u školovanju, kao što to tradicija nalaže, biće ovom prilikom nagrađeni, a sve vas, nadam se, tokom radnog života, očekuju pohvale i priznanja, ukoliko svoj posao budete obavljali onako kako su vas ovde učili. Budite odani službenici svoje države, čuvari svoga naroda, i lojalne kolege. Neka vas Bog čuva i neka vam je sa srećom
Motivaciju su našli u izazovu da budu najbolji i slažu se u tome da ix uspeh nije omeo u drugim aktivnostima. Neki od njih su bili i zamenici komandira voda, a učestvovali su i u mnogim školskim i vanškolskim sekcijama. Pored njih, odličan uspeh je imalo preko trideset učenika. Za đaka generacije je izabran Janko Marić, a za drugo mesto su se borili Vladica Ilić i Žarko Tadić, koji su imali isti broj poena, tako da su odlučili rezultati sa maturskih radova i pojedinačne ocene tokom školovanja.
Načelnik o svojoj klasi
Popričali smo sa Željkom Sekulićem načelnikom 37. klase kome je ovo možda poslednja generacija učenika.
- Ovo je jedna od uspešnijih klasa kojima sam bio načelnik. Svoje dobre uspehe iz osnovnih škola opravdali su prosekom ocena koji se nije spuštao ispod 3,50 tokom celog školovanja. Njihovim zalaganjem u sportskim takmičenjima, davanju krvi i mnogim drugim akcijama, uspeli su da održe kontinuitet rada prethodnih generacija. Veoma sam zadovoljan načinom kako su se poneli na svojim profesionalnim obukama - logorovanju i praksi. Komandiri i mentori u područnim policijskim upravama su ih hvalili i generalna ocena je bila visoka. Smatram da neće imati problema u radu i da će, uz pomoć mentora, uspeti da usavrše svoje policijske veštine.
