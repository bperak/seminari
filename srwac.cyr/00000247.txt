Elikonida hrabra mučenica. Čiste duše i prekrasna lica. U Korintu gradu idolskome Reč o Bogu javi jedinome: Korinćani, tamom zavarani. U demonske veze zavezani, Klanjate se svemu u svačemu Tek ne jednom Bogu Svevišnjemu Bog je jedan, mnogi su idoli. Bog je jedan, mnogi su đavoli. Jedan Bog je Tvorac, Svedržitelj. Sviju tvari blagi Promislitelj. On sve stvori, On sve obdržava. Svemu živom dah života dava, Sve pokreće silom u mudrošću. Sve miluje božanskom milošću. On je Gospod u zemlje i neba, Njemu jednom klanjati se treba. Korinćani, bogati i slavni, Što ste tako u veri ništavni?
RASUĐIVANjE
Samo gordeljiv čovek gotov je uvek da sravnjuje Hrista c drugim velikim ljudima, mada je jasno na prvi pogled, da su jedno veliki ljudi a drugo Gospod Hristos, kao što je jedno stvar a drugo Tvorac. Hristos nije samo veliki nego je On tvorac i izvor i nadahnitelj svake prave veličine u istoriji ljudskoj. Napoleon, jedan od prolaznih velikana, rekao je u izgnanstvu i bedi na ostrvu Svete Jelene ove reči: Aleksandar, Cezar, Hanibal, Luj XIV sa svom svojom genijalnošću ništavni su. Oni su zavojevali svet, a nisu mogli zadobiti jednoga prijatelja. A gle, Hristos poziva, i magnoveno cela pokolenja sjedinjuju se svezom tešnjom i jačom nego što je sveza krvna... Hristos zažiže oganj ljubavi, koji proždire svaki egoizam i prevazilazi kakvu hoćete ljubav.
SOZERCANjE
1. kako ta blagodat pri venčanju osvećuje zakonsku telesnu vezu dva ljudska bića radi rađanja dece, 2. kako ona ujedinjuje, osvetljuje i pojačava kroz ljubav svezu dveju duša, muža i žene.
BESEDA
o sili tajne braka
Ostaviće čovek oca svojega i mater svoju i prilijepiće se k ženi svojoj, i biće dvoje jedno tijelo (Mojs. 2. 24).
Božja je volja da se razmnoži rod ljudski; Božja je umetnost način kako se rod ljudski razmnožava; Božja je tajna kako čovek ostavlja oca i majku i prilepljuje se k ženi svojoj. Ostaviti roditelje ne znači napustiti roditelje, nego i sam postati roditeljem. Kad deca postanu roditeljima, oni nisu više deca no i drugovi svojih roditelja. Kad oženjeni sinovi poznadu tajnu i muku rađanja, oni onda još više poštuju roditelje svoje. Nikad bračna veza ne oslobođava čoveka od poštovanja i poslušnosti prema roditeljima njegovim. Prvobitna zapovest Božja o poštovanju roditelja mora se ispuniti. No po prirodnom toku stvari čovek ostavlja roditelje svoje i postajući sam roditeljem, postaje zasnivač nove budućnosti, dok roditelji njegovi, svršivši svoju ulogu u svetu, odlaze. Ipak, nije u tome sve ostavljenje roditelja. Po nekoj nedokučivoj tajni čovek se prilepljuje k ženi i odlepljuje od roditelja. Sv. Teodorit piše: Sam Hristos, ostaviv višnjeg Oca sjedinio se s crkvom. " Braćo moja, brak je tajna velika i čudesna, jedna od velikih tajni domostrojstva Božjeg. Čist i česan brak je prepun uzvišenosti. Čist i česan brak, u strahu Božjem, jeste sasud blagodati Duha Svetoga. Ko prezire brak, taj prezire Duha Božjega. Ko nečistotom prlja brak, taj huli na Duha Božjega. A ko se uzdržava od braka radi carstva Božjega, taj mora na drugi način učiniti sebe sasudom Duha Svetoga, i u duhovnoj oblasti učiniti sebe plodotvornim, da ne bi bio posečen kao besplodna smokovnica. O Bože Duše Sveti Svemogući, pomozi onima koji su u braku, da u čistoti, strahu i uzajamnoj ljubavi budu kao crkva Božja, u kojoj Ti radosno obitavaš i sve na dobro upravljaš. Tebi slava i hvala vavek. Amin.
