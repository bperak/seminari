Helmut Šmit: Religija u odgovornosti. Ugrožavanje mira u doba globalizacije
22. Januar 2013 - 14:53
Mir u svetu bitno zavisi od toga u kojoj meri predstavnici svetskih religija ozbiljno shvataju svoju odgovornost za mir i svoje vernike upućuju na uzajamno uvažavanje i tolerantnost. Ovaj citat sabija u orahovu ljusku facit najnovije knjige bivšeg kancelara Savezne Republike Nemačke (1974 - 82) - Religija u odgovornosti - devedesetdvogodišnjeg mudrog političara i državnika, Helmuta Šmita. Šmitova rasuđivanja o zbivanjima u svetu koje nemački mediji rado prenose - predstavljaju preciznu iglu na kompasu političkog diskursa, odnosno ono što bi se moglo označiti sa opinion leader.
Šmit je u Nemačkoj personificirana moralna instanca, harizmatički autoritet i neka vrsta Le Grand Seigneur internacionalne politike. On je i autor više bestselera i jedan od najčitanijih i najuvaženijih intelektualaca Nemačke. Najnovija knjiga Helmut Šmita Helmut Schmidt: Religion in der Verantwortung. Gefährdungen des Friedens in dem Zeitalter der Globalisierung, Propyläen 2011. (Helmut Šmit: Religija u odgovornosti. Ugrožavanje mira u doba globalizacije) - čini zbirka heterogenih, ali osnovnoj temi prilagođenih članaka i govora koje je autor objavio ili proizneo od 1970. do danas, no koji se tematski prepliću i dopunjuju gradeći koherentnu konstrukciju u čijim je remeljima položen pojam odgovornosti u diferenciranim semantičkim prelomima.
Šmit priznaje, i mimo to što njegova religioznost nije bila posebno izražena, da je svakad imao razumevanja za metafizičku potrebu ljudi za orijentacijom kroz religiju. Paradoksalno, ta činjenica je za Šmita razumljiva, uprkos tekovinama prosvetiteljstva.
Onaj ko je u religiji našao svoje uporište, taj ne sme biti od nje odlučen, odlučan je Šmit. U vreme užasa nacionalsocijalista Šmit se, i mimo skepse, u crkvi venčao. Šmit veli da je kroz crkveno venčanje bila izražena moralna nada, koja je bila idealistička i naivna. Političke partije koje u svom programu imaju predikat hrišćankska (Hrišćansko-socijalna ili Hrišćansko-demokratska unija), za Šmita su pad u srednjevekovlje. No i mimo to, Šmit je ostao hrišćanin. Ja sebe smatram hrišćaninom i ostajem u Crkvi.
Na jednom mestu, seća se Šmit, kako mu je ondašnji bečki kardinal Kenig govorio o snazi molitava u teškim situacijama. Mi Nemci ne možemo živeti jedan sa drugim u miru bez obaveza i vrlina koje su nastale na tlu hrišćanstva. Teme o kojima Šmit, između ostalog, raspravlja su o Politici i etici, Nužnosti globalnih etičkih kriterijuma ili o 300 - godišljnjici rođenja Johana Sebastijana Baha kao i neophodnosti Religijske tolerancije u doba globalizacije.
Šmit je u svojoj državničkoj karijeri bio u stalnim dijalozima sa prominentnim saučesnicima. Tako on parafrazira negdašnjeg egipatskog predsednika Sadata, za koga ga je vezivala duboka naklonost i lično prijateljstvo da Jevreji, hrišćani i muslimani imaju zajednički koren vere. To monoteističko načelo predstavlja jemstvo na kome bi trebalo da se gradi uzajamno poverenje. Šmit je, blagodareći poznanstvu sa negdašnjim japanskim premijerom Takeo Fukudom, stekao uvid u budističko i konfucijanističko duhovno predanje. Mir i zajedništvo su, uprkos svim razlikama, među svim ljudima mogući. Moralne vrednosti između pojedinačnih religija spajaju te religije u većoj meri no što ih razdvajaju, kategorično zaključuje Šmit.
Misionarenje je za njega u načelu suspektno. On drži do fundamentalne odvojenosti države od religije. Za njega je Hantingtonova teza o Clash of civilisations (1983) realističan scenario. Ko drugome nameće svoju religiju, taj neminovno prouzrokuje sukobe, a u pojedinačnim slučajevima i ratove. Kao rešenje za religijsku i ideološku toleranciju Šmit se opredeljuje za sinkretistički svetski etos (Weltethos), odnosno za inicijativu švajcarskog teologa Hansa Kinga. U Šmitovim idejama se na originalan način sjedinjuju ideje Kantovog spisa o Večnom miru sa etikom odgovornosti Maksa Vebera i načelom odgovornosti Hansa Jonasa spojenim sa postulatom međnarodnog prava (recimo, onih o nemešanju jedne države u nadležnosti druge). Šmitov skeptičko-pesimističkim pogled na svet stoji u strategijskoj ravnoteži sa pragmatičkom mudrošću Nestora internacionalne politike.
Šmitov diskurs univerzalni irenizam, odnosno apel za miroljubivom koegzistencijom među religijama i ideologijama - uznosi ga u plejadu harizmatičkih i vizionarskih državnika koji su znali da religija u res publica predstavlja stub i tvrđavu istine bez koje nijedna zajednica ne može opstati. Iako Šmit nije teolog, njegove teze o odgovornosti religije valjalo bi da čitaju i razmatraju i teolozi i političari.
