VDS: Posete Društvu MNRO Novi Beograd i Domu Drinka Pavlović
5. Februar 2013 - 12:36
Milosrdna sekcija VDS-a na proslavi Svetog Save u Društvu za pomoć mentalno nedovoljno razvijenim osobama Novi Beograd
Članovi Milosrdne sekcije Verskog dobrotvornog starateljstva Arhiepiskopije beogradsko karlovačke odazvali su se pozivu Društva za pomoć mentalno nedovoljno razvijenim osobama Novi Beograd da budu njihovi gosti i da zajedno proslave Svetog Savu, slavu Društva. Zbog toga su 27. januara 2013. godine prisustvovali svetoj Liturgiji u hramu svetog Georgija na Bežaniji, tokom koje su se članovi Društva koji pohađaju veronauku i pričestili. Crkva svetog Georgija je bila prepuna, bilo je svečano i radosno, osetilo se da je sveti Sava svima u srcu.
Radost bogosluženja i praznika prenela se među svečare u prostorijama Društva, gde je jerej Vladimir Levićanin uz sasluživanje đakona Želimira Prodanovića prelomio slavski kolač i blagoslovio prisutne. Članovi Društva su zatim izveli svoj program, prvo recital o životu Svetog Save, a posle i stihove o vaskrsenju raspetog Kosova. Usledio je poučni skeč i kolo.
Program je pripremljen velikim trudom veroučiteljice Dubravke Rapajić i samih učesnika koji su uprkos ograničenih mogućnosti pripremili i izveli svoje uloge u programu. Oni su pokazali da za one koji vole Svetog Savu i žele da ga proslavljaju, ne postoje prepreke i tako se na svoj način odazvali pozivu Pojte mu, Srbi, pesmu i utrojte.
Milosrdna sekcija VDS-a je, pored poklon paketića koje je donela na slavu, povela i goste, članove crkvenog hora hrama svetog Trifuna iz Malog Mokrog Luga. Oni su s velikom ljubavlju, odmah posle svete Liturgije, došli iz svoje crkve i sve zadivili pojanjem duhovnih i starih narodnih pesama.
Predsednica Društva gđa Rada Božinovski obratila se: - Dragi moji gosti, drago mi je što ste došli i usrećili našu decu. Srećna sam zbog njih, oni mi daju snagu da istrajem. Gđa Božinovski je rekla da su ova deca puno naučila o veri od kako već dve godine imaju veronauku i redovno idu u crkvu. Naglasila je da u aktivnostima Društva ima podršku stručnog tima, roditelja, volontera, Verskog dobrotvornog starateljstva i, posebno, Defektološkog fakulteta.
Svetosavskom himnom koju su složno otpevali svi prisutni završio se svečani deo. Usledilo je međusobno druženje članova Društva i posluženje koje su pripremili ljubazni domaćini. Svi koji su se okupili na Savindan u Društvu bili su sabrani ljubavlju i, verujemo, blagoslovom svetog Save. Himna Uskliknimo s ljubavlju Svetitelju Savi je zato otpevana na najlepši način s verom i nadom da i danas, kao što je to činio kroz vekove, Sveti Sava Srbe voli i za njih se Bogu moli.
Članovi Milosrdne sekcije Verskog dobrotvornog starateljstva Arhiepiskopije beogradsko-karlovačke sa jerejem Vladimirom Markovićem posetili su na Savindan Dom Drinka Pavlović pri Centru za zaštitu odojčadi, dece i omladine Beograda. U Domu je sve bilo pripremljeno da se obeleži Sveti Sava, slava Centra i domova u njegovom sastavu. Jerej Vladimir Marković je prelomio slavski kolač uz učestvovanje dece u okretanju kolača i čestitao slavu osbolju Doma i deci: - Neka vam je sretna slava i neka Gospod da mudrost vašim vaspitačima da vam usade ljubav prema vrlini. Da vam Sveti Sava bude uzor, jer je on imao veliku ljubav prema vrlini i prema Bogu. Da vas Sveti Sava svuda čuva, i kad izađete odavde, od svake opasnosti i iskušenja, od svega što vam šteti i da vam usadi bratsku ljubav, da pomažete i brinete jedni o drugima. Neka vas Bog i sveti Sava uvek i svuda čuvaju.
Štićenici Doma su i ove godine izveli program posvećen Svetom Savi i otpevali svetosavsku himnu. Jerej Vladimir Marković je zatim podelio deci paketiće sa slatkišima i korisnom knjigom Bukvar pravoslavlja.
Pored dobrog raspoloženja i smeha, skotrlja se i po koja suza. Beseda oca Vlade i reči ljubavi su kosnule nežna dečja srca kojima najviše nedostaje roditeljska ljubav, briga i pažnja. Te suze svedoče da je detetu ljubav najvažnija i da je velika naša odgovornost pred Bogom i obaveza da ljubav pružimo ne samo svojoj porodici i prijateljima nego, koliko god je to u našoj moći, i onima koji su usamljeni, ostavljeni i zaboravljeni, pogotovo ako su deca. Neka bi dao Bog da molitvama Svetog Save oko naše duše bude, kao njegovo, uvek otvoreno gledajući ka Svevidećem koji će nam onda dati snage da i mi uzrastemo u vrlini i ljubavi i pružimo je našim bližnjima.
