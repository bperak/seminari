Archive 
Svečano predstavljanje projekata Eparhije niške 
29. October 2012 - 12:32 
Nedeljno veče u sali Duhovnog centra u Nišu bilo je veče radosti konačne prezentacije svih projekata i dela koje je Eparhija niška na čelu sa svojim predstojateljem, Vladikom Jovanom, priredila u susret velikoj jubilarnoj proslavi 2013. godine u rodnom gradu svetog Cara Konstantina. 
Svečanost je započela pojanjem Crkvenog hora Branko i pozdravnim slovom Preosvećenog Vladike. Niškoj gospodi prezentovan je veliki trud Eparhije niške na raznim poljima kako duhovnim, tako i kulturološkim, prosvetnim i humanitarnim. 
Predstavljena je nova knjiga beseda Patrijarha srpskog g. Irineja izgovorenih sa sveštene katedre niških episkopa, knjiga o Časnom i Životvornom Krstu, monografije Ikona Hrista i Ikona i himna Bogorodici kao kruna bogoslovskog stvaralaštva iz ove oblasti; Dokumentarni film Konstantinovo nasleđe; projekat buduće Bogoslovske visoke škole u Nišu i hrišćansko-kulturološkog smera u gimnaziji; na polju misionarskog rada u saradnji sa Biblijskim društvom Eparhija će svojim eparhiotima podeliti 55.000 primeraka Svetog Pisma Novoga Zaveta; projekat osnivanja narodne kuhinje čeka svoju realizaciju; promovisan je i Eparhijski sajt sa svojim bogoslužbenim vodičem, kao i sajt Sveti Jovan Zlatousti koji se bavi prevođenjem dela ovog velikog Oca i Učitelja Crkve Hristove. 
Današnji događaj od velikog je značaja za buduća očekivana zbivanja u Eparhiji niškoj, dokaz da uz molitvu i trud možemo u granicama svojih mogućnosti ugraditi sebe i sve žitelje ovoga veka u slavnu prošlost velikog i ravnoapostolnog Cara Konstantina i u željno iščekivani život u budućem veku Carstva Nebeskog. 
Sa svešću da su ljudi savremenog doba žedni komunikacije u svim oblicima, Eparhija niška sa odgovornošću dočekuje veliku godišnjicu čitavog hrišćanstva koja je posebno vezana za grad Niš. Pripremljen je veliki broj projekata u oblasti izdavaštva, obrazovanja, graditeljstva, humanitarne delatnosti, interneta, televizije, muzičke scene. Jedan broj tih projekata je već dovršen, a na drugima se punom parom radi. 
Posle kapitalne monografije, u crkvenoj i kulturnoj javnosti veoma zapažene, posvećene Ikoni Hristovoj u izdanju Eparhije niške, upravo je izašla i knjiga Episkopa niškog Jovana IKONA I HIMNA BOGORODICI. Ovo značajno teološko delo o Presvetoj Bogorodici, njenoj ulozi u spasenju čovečanstva, njenom mestu i značaju u Bogosluženju Pravoslavne Crkve, o Bogorodici kao inspiraciji duhovnih pisaca i pesnika kroz vekove, bogato je ilustrovano ikonografskom građom iz pravoslavne tradicije. Objavljena je kao dvojezično izdanje, na srpskom i ruskom jeziku. Zajedno sa IKONOM HRISTA, ova knjiga ostaje kao jedan od nezaobilaznih tragova koji ovaj crkveni naraštaj ostavlja budućim izučavaocima pravoslavne kulture, i u Srbiji i u svetu, a u pripremi je i treći deo svojevrsnog ikonografsko-himnološkog triptiha posvećen Svetom caru Konstantinu. 
Povodom jubileja, iz štampe uskoro izlazi i prvi tom Otaca Crkve. Ova knjiga, prva u nizu iz širokog opusa jednog od najznačajnijih Otaca Crkve, podjednako je potrebna i učenim teolozima kao i svim ostalim vernicima. Veliki besednik i istinski hrišćanski pedagog, Zlatousti je, s jedne strane, znao da na način velikog umetnika svoja najdublja osećanja podeli sa slušaocima, a s druge, i da, kao Arhipastir i duhovnik, prepozna unutrašnje potrebe i oseti pokrete u dušama svojih slušaoca, i da im da odgovore na najsloženija i najtananija pitanja. Knjigu je preveo sa grčkog i priredio Dejan J. Lučić. 
Trudeći se da radi na visokoj kulturi i time odgovori obavezi koju su nam postavili veliki preci od Svetoga Save do danas, Eparhija niška se istovremeno stara da za godinu jubileja pripremi i popularna, misionarska izdanja. Knjiga OVIM POBEĐUJ KRST HRISTOV, izbor najboljih tekstova svetih Otaca i savremenih teologa o krstu simvolu svih hrišćana, pripremljena je sa ciljem da dospe do što većeg broja vernika u Eparhiji niškoj, i to i starih i mladih. Utoliko je i njenom izgledu posvećena posebna pažnja. 
U saradnji sa Biblijskim društvom Srbije Eparhija niška pokrenula je projekat REČ BOŽJA KONSTANTINOVOM GRADU. U pripremi je Niške eparhije. Ovo izdanje je u prevodu Komisije Svetog Arh. Sinoda i sa predgovorom o sv. Konstantinu i Ediktu prof dr Radomira Popovića. 
Eparhija niška, u saradnji sa Gradom, Univerzitetom i Narodnom bibliotekom, priprema i veliku monografiju o caru Konstantinu koja uskoro treba da izađe iz štampe, a Centar za crkvene studije prilaže proslavi novi dvotomni zbornik u čast Milanskog edikta 
U pripremama je i pokretanje savremenog i komunikativnog časopisa Eparhije niške. 
OBRAZOVNA DELATNOST 
Nadamo se da će u godini jubileja, posle višegodišnjih i ozbiljnih priprema, nova akademska godina biti obeležena i radom Bogoslovskog fakulteta Univerziteta u Nišu, kao i sa uvođenjem u gimnazije novog smera hrišćanska kultura. 
GRADITELjSTVO I HUMANITARNA DELATNOST 
U godini jubileja crkveni život biće intenziviran kroz obnavljanje žive Crkve u svom njenim aspektima. Tako i u brizi za siromašni i stradalni narod, otvaranjem narodnih kuhinja, kao i dovršavanjem započetih i podizanjem novih hramova. 
INTERNET 
U duhu novog vremena i prema potrebama generacije stasale uz računare, Eparhija niška posebnu pažnju poklanja razvoju komunikacije u digitalnim medijima. Portal Eparhije niške na veb adresi http://www.eparhijaniska.rs/rs/ postao je jedna od najvećih i najsavremenije oblikovanih crkvenih prezentacija na internetu. 
Osim redovnog praćenja događa u Eparhiji i upoznavanja sa eparhijskim crkvama i manastirima, ova prezentacija nudi i veliki broj zanimljivih predavanja na raznovrsne crkvene teme. Posebno su atraktivni sadržiji na prezentaciji grupisani u projekte. Osim već poznatih projekata Liturgija i Ikona (sa tv serijom rađenoj po knjizi episkopa Jovana), predstavljanja dela svetog Jovana Zlatousta u elektronskoj formi. 
Za godinu jubileja u okviru prezentacije posebno je pripremljen BOGOSLUŽBENI VODIČ. Reč je o jednoj vrsti savremene multimedijalne enciklopedije pravoslavnog bogosluženja, sa velikim brojem objašnjenih pojmova, fotografija, audio i video zapisa. Odmah po njenom lansiranju u internet sferu, ova enciklopedija posebne vrste naišla je na oduševljen prijem kod publike. Biće od velike koristi kako onima koji hoće da se upoznaju sa osnovama složenog pravoslavnog bogosluženja, tako i sa onima koji će je koristiti kao podsetnik. 
Posebno je zanimljiv i LITURGIJSKI PRIRUČNIK za osobe sa oštećenim sluhom, sa pojmovnikom sastavljenim od video klipova. 
U pripremi je i projekat KONSTANTINOVO NASLEĐE koji se odnosi na upoznavanje široke publike sa mogućnostima koje pravoslavna kultura nudi savremenom čoveku. 
Serija je napravljena kao dijalog Pravoslavne Crkve sa savremenom kulturom sveta. KONSTANTINOVO NASLEĐE razbija uobičajene predrasuda da se o temi koja interesuje mnoge nema skoro ništa reći jer je Crkva, eto, van ovoga sveta. Pre sedamnaest vekova hrišćanstvo je u ličnosti cara Konstantina ušlo u čvrst zagrljaj sa svetom. U zagrljaju kojim je Crkva povela svet ka večnosti Carstva Božijeg, nastala je pravoslavna kultura, koja još uvek nije dovoljno poznata čak ni pravoslavnima. Tom posebnom kulturom bavi se ova serija. 
U 6 jednosatnih epizoda serija nas suočava sa osnovnim problemima na kojima je zapela savremena civilizacija i odgovorima na te probleme koje pravoslavlje nudi. U prvoj epizodi tema je problem vrednosti, u drugoj problem vremena, u trećoj problem prostora, četvrtoj problem tela, petoj problem priče i jezika, šestoj problem zajednice. 
Serija je snimana po najvišim svetskim standardima za tu vrstu programa, uz korišćenje velike dokumentacije, snimanja na gradskim ulicama ali i u crkvama i manastirima Niša i Srbije, uz učešće velikog broja sagovornika i igrane scene sa statistima. Serija KONSTANTINOVO NASLEĐE dinamično je montirana sa ozbiljno urađenom postprodukcijom. Pregovori o plasmanu na jednoj od većih televizijskih stanica su u toku, a upravo je iz štampe izašlo trostruko DVD izdanje sa kompletnim sadržajem serije i prevodom na ruski i engleski. Još nešto čime ćemo kao domaćini moći da izađemo pred naše goste u godini velikog hrišćanskog jubileja. 
U okviru nedeljne promocije projekata Eparhije niške u Svetosavskom domu biće premijerno prikazana i prva epizoda ove serije. 
MUZIČKI EDIKT 
Posebnu ulogu u okviru predstojeće proslave trebalo bi da ima niška crkveno - pevačka družina Branko. Da podsetimo hor Branko osnovan je 1. Septembra 1887. god. pri Sabornom hramu Svete Trojice u Nišu. Hor je dobio ime po čuvenom pesniku srpskog romantizma Branku Radičeviću. Već punih 125 godina ovaj hor saslužuje sa niškim episkopom i sveštenstvom u niškom katedralnom hramu bez prestanka. 
Sadašnji dirigent je gđa Sara Cincarević, pod čijim umetničkim rukovodstvom ovaj hor doživljava preporod i postaje hor koji prevazilazi granice Crkvenog hora, poznat ne samo u Srbiji već i van nje. 
Od 2009. god. crkveno - pevačka družina Branko organizuje festival duhovne muzike Muzički Edikt u Nišu na kome je u dve godine gostovalo 35 ansambala iz 10 država. 
Dosadašnja uspela izdanja Muzičkog Edikta se mogu posmatrati kao pripreme za veliku proslavu i premijerno izdanje ovog festivala u godini jubileja. 
