06 Septembar 2011, Informacija za medije
U utorak 06. septembra 2011. godine u Osnovnom sudu u Užicu u sudskoj jedinici u Čajetini, održana je konferencija za novinare u cilju upoznavanja javnosti sa rezultatima ostvarenim uvođenjem u sudove i sudske jedinice programa za automatsko vođenje predmeta AVP programa, internet stranicom Portala sudova (www.portal.sud.rs) i rezultatima koje je Osnovni sud u Užicu ostvario tekuće godine.
Prisutnima su se obratili Branka Janković, vršilac funkcije predsednika Osnovnog suda u Užicu i Dejan Pašić, pomoćnik ministra pravde za operacije i tehnologije.
Građani internet pristupom Portalu sudova u Srbiji mogu na jednostavan i ekonomičan način dobiti podatke o postupku koji vode pred Osnovnim sudom u Užicom ili drugim sudom u Srbiji. Na ovaj način može se pratiti ceo tok sudskog postupka, od kada je predmet-inicijalni akt primljen u sud, može se videti ime sudije kome je dodeljen predmet, kad je zakazano ročište, da li je održano ili nije održano, kad je urađena i iz suda ekspedovana odluka, kao i kretanje predmeta i odluka suda u postupku po žalbi. To je omogućeno zahvaljujući svakodnevnom, blagovremenom i tačnom unosu podataka u softver za automatizovano vođenje predmeta-AVP program.
Vršilac dužnosti predsednika Osnovni sud u Užicu, Branka Janković, istakla je da je AVP program doprineo pojednostavljenju i većoj ažurnosti rada sudija, zaposlenih i predsednika suda. Sada se svi predmeti skeniraju i čuvaju u elektronskoj formi, tako da se kretanje i rad na predmetu može pratiti i iz sedišta suda i iz sudske jedinice, što zapravo znači da građani iz Čajetine i Bajine Bašte ne moraju do dolaze u sedište suda da bi se informisali o svom predmetu već to mogu učiniti u mestu svog prebivališta što je svakako za njih ekonomičnije. Sudije u ovom programu mogu pratiti rad svojih kolega što vodi ujednačenijoj sudskoj praksi. Predsednik suda svakodnevno može pratiti priliv predmeta u sud, kretanje svih predmeta a posebno rad na starim predmetima, i na osnovu toga može preduzimati mere na otklanjanju uzroka zastoja u sudskim postupcima i povećanju efikasnosti rada suda.
Ministarstvo pravde u ovaj sud 2010. i 2011. godine za nabavku dodatne računarske opreme potrebne za neometano funkcionisanje AVP-a uložilo je ukupno oko milion i 650 hiljada dinara. Instalirana je i nova električna mreže u sedištu suda i delom u sudskim jedinicama što je bio neophodan preduslov za početak rada AVP programa.
Osnovni sud u Užicu je prema rečima vršioca funkcije predsednika suda Branke Janković u proteklih šest meseci tekuće godine zadržao dobre rezultate rada iz prethodne godine. Od ukupnog broja predmeta koji su bili u radu od 01.01. do 30.06.2011. godine rešeno je 62 % a kvalitet suda je 99,09 %.
Na nivou Apelacionog suda u Kragujevcu prema analizi tog suda Osnovni sud u Užicu je najbolji sud u krivičnoj materiji po prosečno mesečno rešenim predmetima po sudiji, jer su sudije u toj materiji mesečno prosečno rešavale po oko 28 predmeta dok su mesečno primali po oko 19 predmeta, čime su priliv savladavali za oko 142 %, što su zaista dobri rezultati.
Imajući u vidu navedeno osnovano se može očekivati da će Osnovni sud u Užicu i u narednom periodu pokazati još bolje rezultate, obzirom da sve sudije ovog suda kontinuirano rade uz ulaganje velikog truda i napora za rešavanje što većeg broja predmeta.
Pomoćnik Ministra pravde za operacije i tehnologije Dejan Pašić istakao je da će zahvaljujući svakodnevnom korišćenju AVP programa rad zaposlenih u sudovima biti jednostavniji, efikasniji i transparentniji. Ovaj poslovni softver je u tehnološkom smislu urađen po standardima najmodernije prakse u Evropskoj Uniji i razvijenim zemljama u svetu. Projekat je realizovan iz MDTF (Multi donor trust fond) projekata podrške reformi pravosuđa Srbije, a u koordinaciji Ministarstva pravde i Svetske banke, kao i drugih partnera.
Ministarstvo pravde AVP program do sada je uvelo u svih 77 sedišta osnovnih, viših i provrednih sudova. Izvršena je obuka oko 5000 zaposlenih. Rezulati rada pokazuju da zaposleni u sudovima sa uvođenjem AVP-a rade efikasnije i bolje. Osnovni sudovi kako izveštaji pokazuju za prvih šest meseci tekuće godine rešili su 120 hiljada odnosno 23 % više predmeta nego za prvih šest meseci prethodne godine. Priliv su ovi sudovi savladavali sa 104,11 % odnosno za 24 % više nego prethodne godine u istom periodu.
Zahvaljujući AVP programu Ministarstvo pravde i Vrhovni kasacioni sud svakodnevno mogu da prate na desetine izveštaja o radu sudova u Srbiji.
Prednost programa za automatsko vođenje predmeta je i u ažuriranoj evidenciji ugovora o prometu nepokretnostima kroz centralizovanu bazu podataka što sprečava zloupotrebe kao što su prodaja jedne nepokretnosti više puta.
Smatra se da će rezultati uvođenja AVP programa biti još bolji na osnovu iskustva u privrednim sudovima.
Javnost je uticala da sudovi rade bolje. Tome je doprineo rad Portala sudova Srbije, uveden decembra 2010. godine i sada se u njegovoj bazi nalazi oko 5,5 miliona predmeta od kojih su većina rešeni. Za prvih pet meseci rada Portal je posećen 130 hiljada puta, a uvid u tok predmeta ostvaren je oko milion i osamsto hiljada puta. Zahvaljujući Portalu sudovi savesnije rade, a građani i javnost su zadovoljniji dinamikom rešavanja sporova.
Ministarstvo prave kontnuirano radi na umrežavanju sudskih jedinica u AVP program. Uvođenje ovog programa u sudske jedinice započeto je septembra 2010. godine, do sada je umreženo 54 sudske jedinice a planirano je da se do decembra 2011. godine umreži još 37 jedinica koje pripadaju 14 sudova opšte nadležnosti, kao i jedinice u 5 privrednih sudova.
Pomoćnik ministra pravde se osvrnuo i na usvojene zakone i zakone u proceduri koji će doprineti većoj efikasnosni srpskog pravosuđa.
U Ministarstvu očekuju da će zahvaljujući svim benefitima koje donosi rad u AVP programu u godinama koje su pred nama sudovi u Srbiji postati lideri po pitanju efikasnosti i van regiona.
