Legendarni srpski rukometaš Dragan Škrbić doputovao je danas iz Španije gde radi da bi učestvovao na konvenciji Demokratske stranke i lično podržao kandidaturu Borisa Tadića za predsednika Srbije.
" Došao sam da bih podržao kandidaturu Borisa Tadića za predsednika Srbije, jer je to opcija koja će da nastavi put Srbije prema evropskim integracijama. To je s Tadićem zagarantovano. On je najzaslužniji za dobijanje statusa kandidata, a pošto živim u inostranstvu znam koliko je to donelo dobrog za našu zemlju ", rekao je Škrbić.
Dragan Škrbić kaže da nikada u inostranstvu nije imao problema zato što je Srbin, ali naglašava da je slika o Srbiji u poslednje vreme znatno poboljšana, pogotovo kad su u pitanju poslovne investicije.
Prema njegovim rečima, u svakoj od zemalja gde je igrao rukomet za tamošnje klubove (Španija, Nemačka i Slovenija) dobro je primljen i nije imao nikakvih problema.
" Nikada nisam imao problema, sportisti su svuda cenjeni, što je i logično, jer te tamo gde igraš vole. U poređenju s ranijim periodom kada slika o Srbiji nije bila baš najbolja, ona se u poslednje vreme mnogo promenila. Sada je ona puno bolja ", kazao je Škrba, kako su ga i zvali u klubovima u kojima je igrao.
Kaže da više nije u sportu, ali da mu je poznato koliko se odnos poslovnih partnera promenio.
" Oni Srbiju vide kao kvalitetnu destinaciju za investiranje. To je veliki korak, strane investicije u Srbiji mogu da donesu nova radna mesta i tu je takođe velika zasluga Borisa Tadića ", konstatovao je Škrbić.
Nekadašnji kapiten rukometne reprezentacije iskoristio je priliku da čestita naslednicima na srebrnoj medalji na šampionatu Evrope i plasmanu na Olimpijske igre u London.
" Sam plasman u London je veliki uspeh i za srpski rukomet i srpski sport uopšte. Nije nas bilo na Olimpijadi od Sidneja. Veoma je važno da smo se plasirali, ali nikako na tome ne bi trebalo da se zaustavimo ", smatra Škrbić.
Prema njegoivim rečima, naša reprezentacija je na EP pokazala da može da se nosi sa svim evropskim selekcijama, a one su najbolje na svetu i zato se nada borbi za medalju.
" Uveren sam da ćemo igrati u četvrtfinalu, to je jedna utakmica u kojoj možemo da pobedimo bilo koga, a posle je sve moguće ", rekao je Škrbić.
On je ukazao da rezultati na terenu nisu pravi odraz stanja u rukometnoj organizaciji.
" Momci su me na EP iznenadili, znao sam da su dobri, ali nisam znao da mogu toliko daleko, do srebra, što je izuzetan uspeh. Značajno je i što imamo kontinuitet, Olimpijada je treće takmičenje uzastopno, pa plus SP sledeće godine. Ali, nisam siguran da je to plod nekog planskog rada i sistema, nego prvenstveno euforije u ekipi. Čini mi se da je reprezentacija oaza našeg rukometa ", ističe Škrbić.
Na pitanje da li sebe jednog dana vidi na nekoj važnoj funkciji u srpskom rukometu, Škrbić je rekao.
" Živim u Španiji i sada ne planiram ništa konkretno, ali spreman sam da dam svoj udeo u našem rukometu i našem sportu. Bilo je neke priče pre tri-četiri godine o mojoj kandidaturi za predsednika, ali tada sam se povukao zbog nekih mojih razloga. Bio sam spreman da pomognem, autoritetom i imenom, ali na sreću sam prepoznao da neki ljudi to žele da iskoriste. Ta priča za mene nije završena ", jasan je Škrbić.
On ističe da njegova deca posebno vole da dolaze u Srbiju i napomenuo da će ovog leta svi zajedno biti na Tari.
" Imam dva sina i ćerku i svake godine smo u Srbiji. Oni obožavaju da dolaze ovde, a ove godine ići ćemo na Taru u Školu prijateljstva ' Naša Srbija ' gde dolaze srpska deca iz raznih zemalja, da se druže i uče srpskoj tradiciji. Sinovi navijaju za Zvezdu i Barselonu. Ćerka je za Zvezdu i Valensiju zbog mame. Bilo je bogami i suza poslednjih dana, prvo posle poraza od Reala, a zatim i od Čelsija ", kazao je Škrbić.
Dragan Škrbić je sa reprezentacijom osvojio dve bronzane medalje na šampionatima sveta, jednu bronzu na prvenstvu Evrope, a na Olimpijskim igrama u Sidneju bio je kapiten tima koji je osvojio četvrto mesto. Iste godine zvanično je proglašen za najboljeg rukometaša sveta.
