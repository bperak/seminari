Prolazim pored jedne stare kuće 
Idući trošnim putem, putnik namernik ili umorni seljak koji se vraća sa obližnjih njiva po uzavrelom suncu, verovatno ne bi primetio ovu, pomalo neobičnu, građevinu sakrivenu u dnu prostranog dvorišta, obraslu raznovrsnim drvećem čiji vrsni zreli plodovi padaju na nabujalu, dugo nekošenu travu koja im daje neki novi, slađi, ukus. 
Ako bi poželeo da se odmori učinio bi to na maloj terasi ispod duda, koji štiti na ponekim mestima ispucalo stepenište od daljeg propadanja, i pruža hlad svima koji bi se tu našli. Pogled pada na razbijen prozor u dnu stepeništa, prekriven istrošenim zavesama, koje sakrivaju mrak i tamu unutar podruma. Postoji još jedan prozor, pored vrata čije snežno bele zavese sprečavaju da vreli snopovi sunca prodru unutar prostorije. Katanac na odškrinutim vratima je obijen, i putnik namernik proviruje u prostoriju. Mrak. Radoznalost vuče ka unutra. Putnik ne može da odoli. Našao se u hladnoj prostoriji, verovatno trpezariji. Na stolu - sveže ubrane, kao krv crvene lale. Na nebesko plavom zidu čija se boja polako ljušti - Kosovka devojka sa krčagom u ruci, pored nje Turčin na konju pruža joj ruku. Ona odlučno odbija da pođe sa njim. Do ulaznih vrata - frižider i električni šporet. Malo dalje peć na drva verno služi. Polica za sudove, na čijem vrhu stare, crno-bele, fotografije. 
Druga, i ujedno poslednja soba u ovom vremeplovu, služi za spavanje. Dva velika, izuzetno mekana, starinska, kreveta u dnu sobe, orman sa ogledalom i raznolikim šoljama za kafu sa desne strane. Levo od vrata nalazi se drveni sto, za slavlja, na kome nasumice poređani stoje, televizor u kvaru, novine, knjige i još mnogo toga. Na sredini sobe iskrzani, modro crveni tepih i neobična praznina koja našeg putnika privlači k sebi i vodi u prošlost. Posle ovog putovanja, putnik zna i oseća da više ništa nije isto. Kuća je bacila svoju čaroliju, posle koje će se putnik uvek vraćati, iznova i iznova, slušajući priče hladnih zidova koji prkose vremenu. Znam to. Bila sam tamo. 
