Eksplozija u smederevskom gradu, 5. juna 1941. godine
By Milorad - Posted on July 20 th, 2010
Posle okupacije Srbije, u aprilu 1941. godine, Nemci su zauzeli smederevski grad i odlučili da u njemu uskladište svo oružje i municiju koju su oduzeli od jugoslovenskih vojnika ili su zatekli u magacinima municije i oružja Jugoslovenske vojske na području Srbije.
Položaj smederevskog grada je za to bio idealan. Nalazio se pored železničke stanice, dakle dopremanje materijala je moglo da se vrši železnicom, a bio je na obali Dunava, te su Nemci probili tvrđavsko platno ka reci i pored tog otvora postavili štek preko koga su materijal utovarivali u brodove, koji su eksploziv dalje transportovali prema Nemačkoj.
U smederevskom gradu su skladištena burad sa barutom, koga je bilo na vagone, puščana municija, avionske bombe, granate, parafin, puške, mitraljezi, topovi, zaprežna vozila, pontonski čamci i vojnička odela. Osim toga uskladišteno je i preko 1.000 buradi od po 200 litara benzina.
Tvrdilo se da je tvrđava bila prepuna eksplozivnog materijala, jer Nemci nisu odvajali dovoljno brodova za transport. Verovatno im se nije žurilo. Istovar iz vagona i utovar u brodove vršili su ratni zarobljenici. Oni su svedočili da se barut često prosipao iz buradi, kao i benzin, te je zemlja u gradu bila gotovo impregnirana eksplozivom. A maj i jun 1941. godine su bili veoma topli.
Petog juna 1941. godine u 14:00 sati železnička stanica je bila prepuna putnika, jer se tih godina u fabrikama i preduzećima radno vreme prve smene završavalo u dva popodne, a voz prema Velikoj Plani, koje je odvozio radnike u pomoravska sela, polazio je u 14:12 sati. Između stanice i tvrđave nalazio se jedan ringišpil koji je radio i zabavljao decu i omladinu.
Baš oko 14:12 sati iz tvrđave se napre čula paljba puščane municije, zatim pojedinačne eksplozije granata, da bi se oko 14:14 sati sve pretvorilo u pakao. Jačina eksplozije je bila tolika da je srušila dve gradske kule i deo tvrđavskog platna prema železničkoj stanici, odnosno prema smederevskoj varoši. Od delova tvrđave, kamenja i cigli, delova železničke kompozicije, od eksplozivnog materijala i vazdušnog udara u Smederevu je ¾ kuća bilo onesposobljeno za stanovanje, a poginulo je oko 2.500 ljudi. To je broj evidentiranih žrtava po imenu i prezimenu, ali se tačan broj neće nikad saznati, jer se ne zna ko je iz drugih mesta Srbije bio slučajno u Smederevu ili je putovao železnicom. Broj ranjenih je svakako bio nekoliko puta veći.
Tela poginulih putnika, nalažena su na po nekoliko stotina metara udaljenosti od železničke stanice. Pored njih su pronađena i tela nesrećnih ljudi zajedno sa ringišpilskom korpama.
Od tada do današnjeg dana ne zna se pouzdano šta je bio uzrok eksplozije. Jedni govore da je došlo do samozapaljenja, jer je dan bio izuzetno topao, a tlo u tvrđavi je bilo zasićeno barutnim prahom. Drugi, opet, govore da je eksplozija rezultat diverzije. Odnosno da su komunistički ilegalci želeli da unište eksploziv, da ga neprijatelj ne bi upotrebio u ratu. Iz neiskustva nisu mogli da procene da će eksplozija biti te jačine da će uništiti Smederevo. Mislili su da su zidine smederevskog grada dovoljno jake, da će zaštititi okolinu i eksploziju usmeriti samo prema nebu. Treći tvrde da je za sabotažu odgovoran Mustafa Golubić, obaveštajac sovjetskog NKVD-a, koji je poslat u Srbiju da vrši sabotaže i inicira ustanak u Jugoslaviji, kako bi Nemci što kasnije počeli sa napadom na Sovjetski Savez.
Na molbu Centralnog odbora za zbrinjavanje izbeglica iz bivših krajeva Kraljevine Jugoslavije, kao i za obnovu Smedereva, komesar Ministarstva PTT je odobrio izdavanje prigodnih maraka i blokova sa doplatnim viškom u korist navedenog odbora. Nacrte je uradio Sreten Grujić, a marke i blokove je štampala Državna markarnica u Beogradu.
