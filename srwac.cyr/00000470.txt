Šahovski savez Srbije organizovao je u periodu od 31. jula do 6. avgusta u hotelu Lepenski vir u Donjem Milanovcu, šahovski kamp za talentovanu decu sa teritorije Srbije. Direktor kampa Dragan Kotevski obezbedio je u ovom lepom hotelu odlične uslove za boravak i sve aktivnosti mladih šahista. Već prvog dana posle fiskulture i doručka, u klimatizovanoj sali, počeo je turnir na kojem su učesnici imali mogućnost osvajanja kategorije. Pored 17 učesnika iz Srbije na turniru su učestvovala i dva gosta iz Rusije. Turnir je igran po Švajcarskom sistemu, 9 kola, a tempo igre bio je 60 minuta po igraču. Parovanje se obavljalo kompjuterski a sudila je Stanislava Nedeljković, regionalni sudija iz Novog Sada.
Igrači su tokom turnira imali uspone i padove, ali se već posle nekoliko kola videlo ko kolo vodi. Razigrana Jasmina Gajčin iz Apatina nije napuštala prvu tablu i posle 9 kola zauzela je prvo mesto. Trećeg dana nakon ručka organizovan je cuger turnir na kojem su učestvovali svi igrači. Igralo se borbeno i beskompromisno pa se stanje na tabeli neprestano menjalo. Pobedu je na kraju odnela Jovana Milošević sa osam osvojenih poena. Parovanje se obavljalo kompjuterski uz korišćenje video-bima. Ova novina se posebno svidela igračima koji su u svakom trenutku mogli da vide parove, rezultate i trenutno stanje na tabeli. Zahvaljujući tome trajanje turnira je znatno skraćeno a sam proces informacija je pojednostavljen.
Deca su imala priliku da odigraju simultanku i hendikep meč sa velemajstorom Goranom Kosanovićem iz Stare Pazove. Sa velemajstorom remi su odigrali Marina Gajčin, Tamara Petrović i Veljko Knežević. U hendikep meču tempo igre je bio 90 minuta po igraču a remiziriali su Damjan Cvetanović, Bence Juhas i Mihajlo Branković, dok je pobedu slavio majstorski kandidat Tomislav Kostić iz Požarevca.
Svakog dana su se održavala i teoretska predavanja o šahu. Učesnici kampa su bili podeljeni u dve grupe. Prvoj grupi predavač je bio Josip Dekić, FIDE trener iz Sombora, koji je svoja šahovska znanja prenosio deci putem video-bima, što im je omogućilo lakše i aktivno učestvovanje u rešavanju šahovskih problema. Drugoj grupi predavač je bio internacionalni majstor Nebojša Misailović iz Užica. Njegova su predavanja bila uz pomoć demonstracione table a deci je bila novost da zajedno sa svojim protivnikom analiziraju partiju prethodnog kola. Svaki učesnik je od organizatora dobio majicu, a prvih 10 na turniru i prigodne nagrade. Na rastanku, posle zajedničkog slikanja, mladi šahisti su razmenili brojeve telefona za nastavak prijateljstva, uz želju da se ponovo nađu u kampu i sledeće godine.
U Atini se od 2 - 15. avgusta igra Svetsko prvenstvo za omladince i omladinke. Na oba turnira odigrano je po 10 kola.
Na muškom šampionatu vodi Mađar Ričard Raport sa 8,5 poena, a sledi ga predstavnik Turske, ruskog porekla, Aleksandar Ipatov sa 8 poena.
U grupi sa 7,5 su Ju (Kina), Ter-Sahakjan (Jermenija), Ding (Kina) i Grandelius (Švedska). Na ženskom turniru vode Guo (Kina), Kori (Peru) i Arabidze (Gruzija) sa po 7,5 osvojenih poena.
U dosadašnjem nastupu naši predstavnici su nadmašili očekivane rezultate. Srpski šampion, Aleksandar Inđić, sa startnim brojem 24 (po rejtingu) trenutno se nalazi na deobi 7 - 12. mesta u grupi koja je sakupila 7 poena.
Susret 11. kola sa Ipatovim će mu dati odgovor na pitanje: Ili jesi ili nisi. Bogdana Nonković sa startnim brojem 51 se sa 5 osvojenih poena nalazi u grupi koja deli od 30 - 36. mesta.
Zanimljivo je da u dosadašnjih 20 njihovih partija nije bilo nerešenog rezultata: Aleksandar je dobio 7 partija a izgubio tri, dok je Bogdana imala nerešen skor 5:5.
FIDE rejting lista
Ono što se najavljivalo dogodilo se: FIDE je sedamdesetih godina po uvođenju rejting obračuna za igrače najpre počela sa objavljivanjem godišnje rejting liste, zatim polugodišnje, pa sa kvartalne se prešlo na dvomesečnu i od 1. jula imamo mesečnu rejting listu. To je svakako poboljšanje jer raniji duži periodi nisu za aktivne igrače davali realan odraz snage. Na svetskoj listi i dalje je na čelu Magnus Karlsen sa 2837 poena, drugi je Levon Aronjan sa 2816. To su jedina dva igrača preko 2800 poena. Preko 2700 poena ima 44 igrača, a 104 igrača je preko 2650 poena. Po broju velemajstora Rusija i dalje ubedljivo vodi sa 214, druga je Ukrajina sa 79, treća Nemačka sa 77, zatim SAD sa 72, a peta je Srbija sa 52 velemajstora. Međutim, po prosečnom rejtingu prvih 10 igrača Srbija sa 2584 poena zauzima 20. mesto što je mnogo bliže realnosti i plasmanima na Olimpijadi i Evropskim prvenstvima. Rusija je i tu prva sa prosečnim rejtingom 2745, druga je Ukrajina sa 2700, treća Francuska sa 2665, Mađarska i Jermenija sa 2659, itd.
Nedavno je završeno Superfinale šampionata Rusije. Ovo je najjači nacionalni šampionat na svetu, 18. kategorije sa prosečnim rejtingom od 2699 poena. Slava i finansijska strana koju osvaja pobednik (oko 25.000 evra) su možda manji motiv od mesta u ruskoj reprezentaciji. Sastav igrača je bio impresivan, iako bi se moglo zažaliti zbog odsustva Vladimira Kramnika i Aleksandra Morozeviča.
Ipak, i tako oslabljen sastav imao je šest igrača od deset sa rejtingom iznad 2700 poena, a to su: Sergej Karjakin, Aleksander Griščuk, Peter Svidler, evropski šampion Dmitrij Jakovenko za 2012, godinu, Dmitrij Andrejkin i Nikita Vitjugov. Listu učesnika zaokružili su plasirani sa kvalifikacija Evgenij Aleksejev, šampion Evrope 2011. Vladimir Potkin, 19 - godišnji Sanan Sjugirov i naravno zvezda poslednjih kvalifikacija, 16 - godišnji Danil Dubov, koji ima najniži rejting od 2594.
Činilo se da je to sastav koji obezbeđuje uzbudljiv šah. Umesto toga, najčudniji je bio nedostatak borbenog duha: prosečno je samo jedna partija odlučena u svakom kolu. Tako smo dobili i nezabeležen slučaj da je na deobi prvog mesta bilo čak šest igrača (od deset) sa po jednim plusom koji će igrati plej-of kako bi se dobio novi šampion. Plasman: 1 - 6. Karjakin, Svidler, Andrejkin, Jakovenko, Aleksejev, Potkin 5, 7. Griščuk 4,5, 8 - 9. Dubov, Vitjugov 4, 10. Sjugirov 2,5.
Pobednik Miloš Perunović
Šahovski klub Stara Pazova, pod pokroviteljetvom Opštine u Staroj Pazovi, organizovao je tradicionalni Ilindanski vikend-turnir, po ubrzanom tempu, u odličnoj klimatizovanoj sali, koju je obezbedilo KUD Branko Radičević. Okupilo se 82 igrača, među kojima se našlo 9 velemajstora, 10 intermajstora i 11 Fide majstora. Igralo se 8 kola po zapadnim uzorima, a prvi kroz cilj, zahvaljujući boljim dodatnim merilima, prošao je VM Miloš Perunović, a drugi je bio Ivan Ivanišević, obojica sa po 6,5 poena. Nagradni fond je bio 110.000 dinara i podeljen je na 12 redovnih i više specijalnih nagrada, uz mnoštvo robnih nagrada. Turnir je protekao u korektnoj atmosferi, tako da je sudijska ekipa na čelu sa međunarodnim sudijom Mihajlom Savićem, imala skoro isključivo administrativni posao.
