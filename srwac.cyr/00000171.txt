U pet osnovnih škola u Valjevu, u školske uprave - Odbore i Savete uključeni roditelji đaka Roma
U toku je Dekada integracije Roma, 2005 2015. godine, koja se sprovodi u zemljama Centralne i Jugoistočne Evrope. U cilju podizanja socio-ekonomskog standarda, inkluzije, poboljšanja zdravlja i veće zaposlenosti, ovoj inicijativi priključila se i Republika Srbija. Prema procenama UN-a, u našoj zemlji živi od 450.000 i 500.000 Roma. Podaci iz popisa 2003. godine pokazuju da ih je u Srbiji 108.000. Kao jednoj od najugroženijih grupacija, među Romima najprisutnuja je reprodukcija siromaštva, ukazuje se u Strategiji za smanjenje siromaštva.
Za najmlađe Rome jedan od najvećih problema je obrazovanje. Zbog siromaštva, romske porodice deci ne mogu da priušte odeću i knjige. Uvrežen je i stav da je bolje da deca zarađuju, umesto da idu u školu. Problem su jake predrasude, kao i diskriminacija, što takođe utiče na to da deca da ne pohađaju nastavu.
Prema podacima Kancelarije Unicef-a, u Srbiji više od 70 odsto romske populacije funkcionalno je nepismeno. Samo 76 odsto dece upiše osnovnu školu, a loši uslovi života i nerazumevanje okoline utiču na to da samo sedam odsto odluči da pređe u srednje škole.
U pet osnovnih škola u Valjevu sprovodi se projekat Obrazovanje Roma rešenje za budućnost. Cilj projekta koji je inicirala NVO - Romski centar za demokratiju, a podržali su Školska uprava za Kolubarski i Mačvanski okrug Ministarstva prosvete i lokalna samouprava, jeste uključivanje Roma roditelja u upravljačke stukture.
Ideja je potekla od Romskog centra za demokratiju, koji su se obratili Školskoj upravi za stručne savete u izradi i primeni projekta.
Nakon ovoga uključila se i Opština. Finansijer je REF - Romski eduktivni fond iz Mađarske.
15 - tak roditelja je edukovano na teme: upoznavanje sa obrazovnim sistemom, motivacija, donošenje odluka, borba sa predrasudama. Većina se odmah uključila u izradu akcionih planova škola. Dolasci na roditeljske sastanke postali su redovni. Pospešena je motivacija među sunarodnicima da omoguće deci da idu u škole. U Školske odbore u tri osnovne škole lokalni odbornici SO Valjevo izglasali su da uđu upravo Romi roditelji, što je presedan za Srbiju.
Istovremeno su edukovani direktori, nastavnici. Razmenjivana su iskustva. To je dovelo da se u razvojne planove škola unesu potrebe i prioriteti kako bi romski đaci dobili kvalitetnije obrazovanje, smanjili broj izostanaka, poboljašali uspeh.
Manuela Lukić učenica IV3 OŠ Sestre Ilić je dobar đak. Kaže da voli školu i da ne dolazi samo kada je bolesna. Želela bih da budem frizerka kada porastem. - Dopunska nastava ne pada joj teško, jer zna da će tako doći do boljih ocena. U petom razredu želi da bude vrlo dobra.
U OŠ Nada Purić, u istoimenoj mesnoj zajednici, gde se nalazi romsko, nehigijensko naselje, đaci Romi mogu da se okupaju u školskim kupatilima.U drugim školama organizovane su akcije podele čiste odeće, polovnih udžbenika, redovna je besplatna užina. Za osmake se organizuju pripreme za kvalifikacione ispite.
