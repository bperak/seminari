organizovanje seminara za nastavnike osnovnih i srednjih škola i za vaspitače u predškolskim ustanovama. 
Institut za pedagoška istraživanja je prva i jedina samostalna naučno-istraživačka ustanova u Srbiji koja proučava proces vaspitanja i obrazovanja. Institut je osnovan 1959. godine, kada je Izvršno veće Narodne skupštine Narodne Republike Srbije donelo je Uredbu o osnivanju Instituta za pedagoška istraživanja (Službeni glasnik NR Srbije br. 54 / 59). Status naučne ustanove Institut ima od 1961. godine, kada je doneta Uredba Izvršnog veća SR Srbije. 
U prvoj deceniji rada Instituta prevode se najznačajnija dela iz oblasti metodologije i organizuju se seminari iz pedagoške statistike u cilju efikasnijeg osposobljavanja kadrova za naučnoistraživački rad. Započet je rad na izdavanju publikacija stručnog karaktera i na popularizaciji nauke. U ovom periodu urađen je krupan poduhvat izrade Pedagoškog rečnika (1967. godine) u dva toma, koji obuhvata 5.500 pojmova, a u izradi Rečnika učestvovalo je 185 saradnika. Pored toga, vrše se obimne komparativne studije o školskim sistemima, udžbenicima i nastavnim programima školskih predmeta. Osniva se statističko odeljenje u kome se radi standardizacija testova i vrši se statistička obrada rezultata proizašlih iz empirijskih istraživanja. Izdaju se prvi priručnici iz statistike pedagoških i psiholoških istraživanja u našoj zemlji. Prevode se i dela iz oblasti razvojne psihologije, tako da se stvorila osnovna literatura za naučnike pedagoškog usmerenja. Programski sadržaji su bili pretežno usmereni ka problemima nastave, a empirijski orijentisana istraživanja Instituta predstavljala su početak konstituisanja empirijske metodologije pedagoških istraživanja u Srbiji. 
Sedamdesete godine su prekretnica u programskoj orijentaciji Instituta, jer se empirijska istraživanja odlikuju ne samo empirijskim podacima, već i teorijskim analizama (epistemološkim, filozofskim, psihološkim, pedagoškim) obrazovno-vaspitnog procesa. U radovima dominira više varijanti kognitivističkog pristupa fenomenološke i objektivističke orijentacije (Pijaže, Kolberg, Ganje, Bruner, Galjperin, Vigotski). Veoma značajna promena je proširivanje programskog sadržaja temama iz oblasti vaspitanja, pored istraživanja obrazovnih problema u nastavi. Takođe, istraživanja su obuhvatila i stupnjeve obrazovnovaspitnog rada koji do tada nisu bili zastupljeni (predškolsko i visokoškolsko obrazovanje i vaspitanje). Od tada, studije teorijskog ili teorijsko-empirijskog karaktera obrađuju skoro sve probleme koji se tiču suštinskih pitanja vaspitanja i obrazovanja. U razdoblju od 1975 - 1980. Institut počinje da angažuje stručnjake različitih profila (pored pedagoga i psihologa, i lingviste, sociologe, stručnjake iz oblasti prirodnih nauka i dr.), kako bi se kompletnije obradile šire teme obuhvaćene programom. 
U osamdesetim godinama, Institut nastavlja dalju afirmaciju u društvenom i naučnom području. Istraživački program se bogati fundamentalnim i razvojnim pedagoškim temama, uz nastojanje da se teorijsko-metodološka orijentacija oslobodi klasičnog eksperimentalnog manirizma, empirizma i pozitivizma. Pored toga, istraživanja su bila usmerena na pronalaženje novih puteva transponovanja fundamentalnih i drugih istraživačkih rezultata u školsku praksu. U ovom periodu se naročito razvija međunarodna saradnja putem koje se Institut uključuje u svetski naučnoistraživački informacioni sistem. 
Od devedesetih godina naučnoistraživački program usmeren je ka realizaciji jedinstvenog i složenog projekta Vaspitanje, obrazovanje i škola u savremenom društvu. Krajnji cilj ovog projekta bio je pronalaženje teorijsko-metodoloških osnova ili principa koji bi omogućili izradu školskih modela, kako bi vaspitanje i obrazovanje u vidu jedinstvenog procesa doprineli razvijanju celovite ličnosti učenika. U okviru projekta proučavane su tri glavne oblasti: društveno i moralno vaspitanje, nastava i učenje, kao i teorija i metodologija vaspitanja i obrazovanja. 
U prvoj deceniji dvadesetprvog veka istraživanja Instituta okupljena su u okviru dva projekta. Od 2001. do 2005. godine realizovan je projekat Vaspitanje i obrazovanje za izazove demokratskog društva. Predmet istraživanja bile su promene vaspitno-obrazovnog sistema, njegova modernizacija i usklađivanje školskog sistema sa sistemima razvijenih zemalja. Aktuelni projekat Instituta za pedagoška istraživanja Obrazovanje za društvo znanja počeo je 2006. i traje do 2010. godine. 
