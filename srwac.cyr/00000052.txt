Daleko iza vodećih berzi zapadne Evrope, nalaze se finansijska tržišta zemalja centralne Evrope i zemalja bivšeg socijalističkog bloka. Vodeća berza ovih regiona sigurno je Bečka berza (Wiener Börse). Ona spada u najstarije svetske berze, pošto je osnovana 1771. godine, za vreme vladavine carice Marije Terezije, u cilju formiranja tržišta za trgovanje državnim obveznicama. Bečka berza obuhvata oko 60 % trgovanja akcijama u Austriji, jer se značajnim delom trguje vanberzanski. Dva najvažnija indeksa su WBI, kojeg sačinjavaju samo domicilne akcije, dok ATX indeks obuhvata 20 kompanija, i predstavlja vodeći indeks Bečke berze. U korpu ATX indeksa spadaju najjače austrijske kompanije, kao što su Erste banka, OMV, Rajfajzen banka, Telekom Austrija i drugi. Bečka berza ima partnerski odnos sa Budimpeštanskom berzom, pošto su međusobno povezane, razmenjujući informacije i objedinjavajući pojedine tržišne segmente. Sličnu saradnju Bečka berza ima sa berzama u Bukureštu i Zagrebu.
Od septembra 2005. za drugo po veličini finansijsko tržište centralne i istočne Evrope smatra se Praška berza. Iako je prva Praška berza osnovana 1861. godine, sadašnja je osnovana tek posle pada komunizma u ovoj zemlji, novembra 1992. godine, dok je trgovanje krenulo nekoliko meseci kasnije. Između dva svetska rata Praška berza doživela je pravi bum, pa je, po značaju, prevazišla i Beču berzu, tada neprikosnovenu u regionu. U regionu istočne Evrope, izdvojila se Varšavska berza. Kao i u većini bivših komunističkih zemalja, berza je osnovana u XIX veku, tačnije 1817. godine. Između dva svetska rata snažno se razvija i obuhvata preko 90 % poljskog tržišta. Razumljivo, posle II svetskog rata, Varšavska berza biva zatvorena. Nova, postkomunistička, Varšavska berza polinje sa radom aprila 1991. godine, kada je prvog trgovačkog dana bilo listirano tek pet akcija. Krajem 2007. godine, na Varšavskoj berzi lisitrana je 351 kompanija, dok je tržipna kapitalizacija oktobra te godine bila oko 336,4 milijadri dolara, pri čemu se oko 200 milijardi odnosi na poljske kompanije. Promet akcijama tokom 2006. godine iznosio je oko 115 milijardi dolara. Dva glavna indeksa su WIG, koji obuhvata gotovo sve listirane kompanije i WIG20, u čijoj se korpi nalazi 20 najkvalitetnijih poljskih akcija.
Još jedna postkomunistička država uspela je da razvije relativno solidno finansijsko tržište. Vodeću rumunsku berzu predstavlja Bukureštanska berza, sa tržišnom kapitalizacijom od oko 44 milijardi dolara. Od decembra 2005. godine, Bukureštanskoj berzi pripojeno je vanberzansko rumunsko tržište Rasdaq, koje ima kapitalizaciju od oko 12 milijardi dolara. Prva berza osnovana je 1882. godine, i gotovo bez prekida radila je do 1945. godine, kada ju je nova komunistička vlast ukinula. Ponovno otvaranje Bukureštanske berze odigralo se 1995. godine, kada je trgovano sa tek devet akcija. Tokom devedesetih godina, tržište je bilo osetljivo na veće oscilacije, a od 2001. godine berzu zahvata snažan rast i razvoj. Tokom 2002. godine, glavni indeks BET porastao je za preko 100 %, pa je Financial Times ovu berzu svrstao kao najbrže rastuće tržište u svetu te godine. Spomenuti indeks BET, predstavlja vodeći indeks Bukureštanske berze i obuhvata 10 najkvalitetnijih hartija. Februara ove godine listirana je prva strana kompanija austrijska Erste banka.
