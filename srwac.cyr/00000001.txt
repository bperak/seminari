DELEGACIJA REPUBLIKE SRPSKE U POSETI ZEMUNU 
15.04.2013 
Zemun je bio domaćin delegaciji mladih iz Republike Srpske i predstavnicima Ministarstva omladine i sporta Republike Srbije. Tročlana delegacija iz opštine Istočno Novo Sarajevo u sastavu, Dejan Šešelj član Veća Grada Istočno Sarajevo, član opštinskog Veća Istočno Novo Sarajevo i predsednik Komisije za pitanje mladih Istočno Sarajevo, Nemanja Lalović i Miloš Golijanin ispred udruženja ' ' Motus Adulescenti ' ', dok je Ministarstvo omladine i sporta predstavljala Aleksandra Mitrović, šef Grupe za međunarodnu saradnju i supervizor na implementaciji Projekta ' ' Omladinski aktivizam-gde sam tu ja ' ' koji je bio i povod sastanka u opštini Zemun. 
Domaćin, član Veća opštine Zemun Bojan Bajagić upoznao je goste sa radom Kancelarije za mlade gradske opštine Zemun, ostvarenim rezultatima, realizovanim projektima i planovima koji uvek i jedino imaju za cilj unapređenje položaja mladih i njihovo aktivno učešće u društvenom životu. 
' ' Traženje puteva koji šire mrežu mladih na globalnom nivou, povezivanje, razmena iskustava, solidarnost i razumevanje trenutka u kome živimo čine nas spremnijima da ostvarujemo ciljeve i na taj način bivamo akteri, ali i kreatori budućnosti ' ', rekao je Bojan Bajagić. 
Projekat ' ' Omladinski aktivizam gde sam tu ja ' ', naslonjen je na Sporazum o specijalnim paralelnim vezama između Republike Srpske i Republike Srbije i njegova realizacija polovinom meseca maja, otvara vrata za kreiranje kvalitetnih programa i širenja kapaciteta pojedinačnih organizacija da pristupaju evropskim fondovima. 
Aleksandara Mitrović naglasila je da Ministarstvo u 2013. godini, na mesečnom nivou realizuje aktivnosti sa namerom umrežavanja organizacija, edukacije mladih i ososobljavanja da svaki projekat može da se iznese od ideje do realizacije. 
Gosti Zemuna imali su priliku da upoznaju istoriju i kulturu koja je ispisana na zemunskim ulicama, utkana u stare fasade, zvonike crkava i autentičnost atmosfere koju daje Dunav sa velikim širokim gostoprimstvom. 
Po rečima Dejana Šešelja iskustvo Kancelarije za mlade opštine Zemun i njen koncept rada je neizmerno dragocen, i kao primer dobre prekse svakako može poslužiti podizanju kvaliteta rada omladinskih organizacija u Republici Srpskoj. 
Sastanak u Zemunu je uvertira za stvaranje bližih veza među organizacijama, ali i među lokalnim samoupravama, budući da rad omladinskih organizacija ima svoju punoću u podršci institucija sistema na svim nivoima. 
