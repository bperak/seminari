Arhiva novinskih članaka
Danas - Dr Jorgovanka Tabaković - 28.09.2011.
Tržišna privreda, ali nikako neoliberalnog tipa investicije države u usluge od opšteg interesa stavljanje imovine penzionih fondova u produktivnu funkciju državni protekcionizam na način kako to i drugi rade
Mi se generalno zalažemo za tržišnu privredu, ali od Adama Smita svi realni ekonomisti shvataju da je nepogrešivo tržište koje sve uređuje samo i perfektna-iluzija. Da, mi se zalažemo za tržišnu privredu, ali ne onakvu neoliberalnu koja je doživela potpuni poraz ovom ekonomskom rizom, ali ne zato što je doživela poraz. Za neoliberalnu tržišnu privredu nismo bili ni pre izbijanja krize, zato što država dokle god postoji ima svoju ulogu i odgovornost da stvori socijalno održivu državu i društvo, kaže Tabakovićeva za Danas. Pod time ne podrazumevam, dodaje ona, da vi ljudima dajete socijalnu pomoć ili da povećavate penzije mimo granica i snage vaše privrede, da idete na njeno uništavanje, nego da ljudima pružite šansu da se zaposle, da rade da vam ne bi najveći broj produktivnih ljudi u granicama starosti od 25 do 55 godina bio ne latentna opasnost za stvaranje nemira nego da ne biste rasipali najznačajniju energiju kojom raspolaže jedno društvo.
Država ne sme da bude jedini rasprodavac i poslodavac kako smo sada dočekali, ali njena dugoročna ulaganja u razvoj onih sektora koji pružaju usluge od opšteg interesa, po Tabakovićevoj, neophodna su. Država jeste neophodna u onim oblastima u kojima mora da se nadgleda i kontroliše korišćenje prirodnih resursa, tu država mora da zadrži 51 odsto svoga uticaja. Tu mislim na one oblasti gde se pružaju usluge od opšteg interesa: struja, voda, grejanje.... Tu ulogu ne može igrati država koja kao poslodavac traži moralno-političku podobnost i pripadnost stranci koja je trenutno u koalicionoj vlasti, nego država koja će imati ljude koji su završili redovne fakultete, koji imaju ne dobru nameru nego stroga pravilaprofitnog odnosa prema sredstvima kojima raspolažu a ne država koja će primiti nekog ko je protrčao neki privatni fakultet samo zato što je njegov tata zadužio ovog ili onog.
Što se problema sa finansiranjem penzionih fondova tiče, SNS smatra da prvo moramo da shvatimo da kao društvo nemamo snage za ovolike penzije, da se u nekom razumnom roku bez radikalnih rezova velike razlike moraju ujednačiti, ali bez uravnilovke a zatim da, po njenom mišljenju, znatna imovina penzionog fonda mora da se stavi u produktivnu funkciju. Tabakovićeva pri tome, pre svega misli na banjska odmarališta.
Poštujem želju penzionera da tu ogromnu imovinu zadrže radi održavanja nekog svog standarda i kvaliteta života, ali kao što kažem da u procesu restitucije crkva ne može da bude zadovoljna ako njeni građani imaju manja prava od nje same, to isto, ma kako nemilosrdno zvučalo, kažem i kad su u pitanju penzije: mogu li dede i babe da vode računa o svom kvalitetu života i da budu srećni kad svojim unucima poklanjaju umesto da ti unuci rade?. Tabakovićeva kaže da monopol sam po sebi nije dobar, ali uvek ću decidno reći bolji je državni nego privatni monopol. A na pitanje treba li država da štiti domaću proizvodnju kaže: Da. Treba. I to radi svaka ozbiljna država i francuska štiti od svoga jezika do svoga vina. Ali ta zaštita najčešće ne ide tako da je otvorena nego se sprovodi raznim posrednim metodama. To i Amerika radi. Na primer, pratila sam slučaj kad su nastojali po svaku cenu da spreče uvoz patika tako što su isporuku zaustavili zato što su uz patike bile rezervne pertle, a to navodno nije dozvoljeno. Pa su onda dopustili i pertle, ali samo u istoj boji.Dok su odlučivali, ležarina je pojela svaku dobit.
O DRUGIMA: Svi se mi verbalno zalažemo za gotovo identične principe, ali način na koji se to primenjuje je problem, kaže Tabakovićeva i dodaje: Danas će vam još samo Čeda reći da je za liberalnu tržišnu privredu čak i nakon što su Amerikanci od nje odustali.
