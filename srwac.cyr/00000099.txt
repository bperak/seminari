ŠEŠELj: Ako sam kriv za zločine, moj saučesnik je bio Tomislav Nikolić 
PONOVO NAZVAO MUSLIMANE SRBIMA KOJI SU PREŠLI NA ISLAM, 
PA UKAZAO DA JE DRINA REKA KOJA PROLAZI KROZ SRCE SRBIJE 
Lider SRS ponovio u Hagu: da državno rukovodstvo Srbije nije htelo Veliku Srbiju, kao ni bilo koja stranka osim njegove SRS. Pa podvukao da bi u Veliku Srbiju uključio velike delove Hrvatske, uz srpsku Bosnu, srpsku Hercegovinu, srpsku Makedoniju, srpsku Crna Goru 
Sa sadašnjim predsednikom Srbije Tomislavom Nikolićem, Šešelj je, kako je izjavio, sve zajedno radio tokom ratova u Hrvatskoj i BiH, i rekao: Ako sam ja umešan u ratne zločine, onda je Tomislav Nikolić moj direktan saučesnik 
Za potpredsednika Vlade Srbije Aleksandra Vučića rekao je da je bio dobrovoljac SRS kod Slavka Aleksića na Jevrejskom groblju u Sarajevu i da je zatim radio na TV Pale 
Odgovarajući na dodatna pitanja Radovana Karadžića, Šešelj je naglasio da on nije imao nikakvog uticaja na napad na Zvornik, za razliku od Biljane Plavšić, po čijoj je preporuci pozvana Ražnatovićeva paravojska. Plavšićku je, inače, nazvao ludom ženom 
LIDER Srpske radikalne stranke Vojislav Šešelj svedočio je danas na suđenju Radovanu Karadžiću pred haškim Tribunalom i tom prilikom ponovio: da je cilj te stranke formiranje Velike Srbije u kojoj bi postojalo nacionalno jedinstvo i bratska sloga Srba-pravoslavaca, Srba-katolika, Srba-muslimana i Srba-ateista. 
Šešelj je, kao svedok Karadžićeve odbrane, ponovio da bi u tu Veliku Srbiju ušli veliki delovi Hrvatske, uz srpsku Bosnu, srpsku Hercegovinu, srpsku Makedoniju, srpsku Crna Goru. 
To je bio i ostao moj generalni cilj, ali ne generalni cilj Srbije i srpskog rukovodstva... To je cilj Srpske radikalne stranke, nijedne druge partije, rekao je Šešelj dok ga je unakrsno ispitivao tužilac Alan Tiger. 
Šešelju, koji je u sudskom pritvoru od februara 2003, kada se dobrovoljno predao, Tribunal će 30. oktobra izreći presudu po optužnici za zločine nad Hrvatima i Muslimanima u Hrvatskoj, Vojvodini i BiH, 1991 - 93. godine. 
Potvrđujući da je u ratove u Hrvatskoj i BiH slao dobrovoljce SRS, Šešelj je kazao da su svi iz vlasti Srbije bili puni hvale za njegove dobrovoljce. Ja sam ovde 11 godina i nisu mogli da nađu nikakvu konkretnu vezu mene i dobrovoljaca SRS sa ratnim zločinima. Takve veze nema, ocenio je on. 
Tadašnji predsednik Srbije Slobodan Milošević pružio je, po Šešeljevim rečima, ključnu pomoć Srbima u Hrvatskoj i BiH. 
Bez pomoći Srbije, ni Republika Srpska, ni Republika Srpska Krajina ne bi mogle opstati, ocenio je Šešelj, uz opasku da oslobađajuće presude izrečene generalu Momčilu Perišiću i zvaničnicima SDB Srbije Jovici Stanišiću i Franku Simatoviću Frenkija pokazuju da ni Tribunal tu pomoć nije inkriminisao. 
Nazivajući bosanske Muslimane Srbima koji su prešli na islam, Šešelj je izjavio da i danas misli da je Drina reka koja prolazi kroz srce Srbije. 
Granica na njoj je veštačka i ne može opstati... Niko ne može trajno podeliti srpski narod rekao je Šešelj i izneo da i danas misli da je ogromna većina Hrvata sledila režim predsednika Franje Tuđmana i njegovu klerofašitičku, ustašku ideologiju. 
Iz Bi-Bi-Sijeve (BBC) serije Smrt Jugoslavije (Death of Yugoslavia), tužilac Tiger je prikazao Šešeljevu izjavu da mu je direktno Milošević 1992. tražio da šalje dobrovoljce u BiH; da je napad na Zvornik u aprilu te godine bio planiran u Beogradu od ključnih ljudi SDB Srbije i da je Simatović bio izvršilac, kao i da su pod komandom tajne policije bile crvene beretke, dobrovoljci SRS, paravojska Željka Ražnatovića Arkana, te Žute ose. 
Nazivajući tu svoju izjavu prenaglašenom usled tadašnjeg sukoba s Miloševićem, Šešelj je potvrdio da je 100 dobrovoljaca SRS učestvovalo u napadu na Zvornik, ali pod komandom JNA, čije su specijalne jedinice nosile crvene beretke. 
Mi smo mislili da je to Frenki, a posle smo saznali da je JNA... Meni je bilo pogodno da napadnem Frenkija, rekao je Šešelj. 
Za Žute ose, kako je kazao, naknadno je saznao da su bile pod kontrolom vojne službe bezbednosti. 
Ražnatovića su, po Šešelju, za napad na Zvornik platile lokalne srpske vlasti, a grad su oslobodili JNA i dobrovoljci SRS, pošto su arkanovci to pokušali i dobili po nosu. 
Pošto ga je tužilac podsetio da je, uoči rata, pretio proterivanjem Muslimana do Anadolije, Šešelj je tvrdio da se to odnosilo na panislamiste, a ne na sve Muslimane. 
Pozivao sam Muslimane da se ne upuštaju u rat sa Srbima, da će najviše stradati. I stradali su - od 100.000 žrtava, 50.000 - 60.000 su Muslimani. Hteo sam da ih odvratim od rata i otcepljenja BiH... Nije se bez volje Srba mogla BiH otcepiti od SFRJ... Moje pretnje su bile sračunate na to da ne dođe do rata, rekao je Šešelj. 
Pretnje Hrvatima Šešelj je objasnio rekavši da se zalagao za oduzimanjem teritorije Hrvatska kazni za genocid nad Srbima u Drugom svetskom ratu. Ali, ni u jednom mom govoru nema: ' Ajde, ubijajte kao što su oni nas ubijali ', rekao je on. 
Negirajući postojanje udruženog zločinačkog poduhvata za progon Hrvata i Muslimana iz delova Hrvatske i BiH koje su Srbi smatrali svojim, Šešelj je premeštanje stanovništva pripisao prirodnoj podeli. 
Posle Šešelja, u Karadžićevu odbranu danas je svedočio i francuski književnik Iv Bataj. 
Ali Nikolic je svima dokazao da je on samo bio usadjeni zapdanjacki agent, koji je u saradnji sa Vucicem bio zaduzen da unisti SRS, kao sto su uspesno i uradili Sad je pokazao da je visestruki veleizdajnik koji krsi sve zakone i Ustav Srbije, ali nema niko sa pravnim kvalifikacijama da pokrene tuzbu protiv njih 
