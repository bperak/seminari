U prvu godinu studijskih programa integrisanih akademskih studija i osnovnih strukovnih studija može se upisati lice koje ima odgovarajuće srednje obrazovanje u četvorogodišnjem trajanju, zauzme mesto na rang listi u okviru broja studenata koji Fakultetu odobri Vlada za upis u prvu godinu i ima uverenje o zdravstvenom stanju. Odgovarajućim srednjim obrazovanjem smatra se završena gimnazija i škole zdravstvenog i veterinarskog usmerenja u četvorogodišnjem trajanju. Strani državljanin se može upisati na studijske programe pod istim uslovima kao i domaći državljanin Konkurs za upis studenata sprovodi komisija za upis koju imenuje rektor na predlog Nastavno naučnog veća Fakulteta. Kandidat koji konkuriše za upis u prvu godinu studija polaže prijemni ispit. Za upis na integrisane akademske studije za doktora medicine i na osnovnim strukovnim studijama kandidati polažu prijemni ispit iz biologije i hemije, a za upis na integrisane akademske studije za magistra farmacije polažu prijemni ispit iz matematike i hemije. Kandidat koji ima položenu opštu maturu ne polaže prijemni ispit. Umesto prijemnog ispita ovom kandidatu vrednuju se rezultati opšte mature. Pravo na rangiranje radi upisa stiče kandidat koji je polagao prijemni ispit, kao i kandidat koji je položio opštu maturu. Redosled kandidata za upis u prvu godinu studija prvog stepena utvrđuje se na osnovu opšteg uspeha postignutog u srednjem obrazovanju i rezultata postignutog na prijemnom ispitu. Nakon sprovedenog prijemnog ispita komisija donosi rešenje kojim se utvrđuje jedinstvena rang lista kandidata po smerovima, odsecima ili grupama i ovo rešenje objavljuje na oglasnoj tabli Fakulteta i dostavlja Univerzitetu. Učesnik konkursa koji smatra da su njegova prava povređena može podneti prigovor dekanu u roku od 3 dana od dana objavljivanja rang liste. Po prigovoru učesnika konkursa, dekan donosi rešenje u roku od 3 dana od dana prijema prigovora. Na rešenje dekana kandidat može izjaviti žalbu Savetu Fakulteta u roku od 3 dana od dana prijema rešenja. Savet Fakulteta rešava po žalbi u roku od tri dana od dana njenog prijema. U prvu godinu doktorskih akademskih studija može se upisati lice sa završenim fakultetom uz prethodno ostvareni obim studija od 300 ESPB bodova, odnosno 360 ESPB bodova na integrisanim osnovnim i diplomskim akademskim studijama iz medicinskih nauka i koje poznaje jedan svetski jezik. Jedna od prioritetnih aktivnosti Fakulteta je neprekidno praćenje i vrednovanje nastavnog procesa, odnosno uspešnost studenta u savlađivanju nastavnog gradiva. Ukupna ocena studenta na predmetu sastoji se od ocene na predispitnim obavezama i ocene na ispitu. U toku nastave student može dobiti 30 % do 70 % ukupne ocene. U prvu godinu Doktorskih akademskih studija upisuju se studenti koji su završili jedan od biomedicinskih fakulteta uz prethodno ostvareni obim studija od najmanje 300 ESPB bodova na osnovnim akademskim i diplomskim akademskim studijama, odnosno 360 ESPB bodova na integrisanim osnovnim i diplomskim akademskim studijama iz medicinskih nauka. Upis na Doktorske akademske studije vrši se putem konkursa. Konkurs za upis na Doktorske akademske studije objavljuje Fakultet.
