Pedagogija 
Uslovi upisa: Završeno srednje obrazovanje u četvorogodišnjem trajanju i položen prijemni ispit ili položena opšta matura i mesto na rang listi u okviru odobrene upisne kvote. 
Uslovi za prelazak sa drugih studijskih programa u okviru istih ili srodnih oblasti studija: Prelazak se ostvaruje u skladu sa odredbama Statuta Fakulteta. 
Način izbora predmeta iz drugih studijskih programa: Student bira predmete iz drugih studijskih programa u skladu sa odredbama Pravilnika o prijavljivanju predmeta Fakulteta. 
Cilj: Osnovne akademske studije pedagogije usmerene su na sticanje znanja i razvijanje sposobnosti i veština neophodnih za profesionalni rad pedagoga u oblasti vaspitanja i obrazovanja, kao i za dalje obrazovanje i permanentno stručno usavršavanje. Ciljevi osnovnih akademskih studija pedagogije jesu: osposobljavanje za razumevanje fenomena vaspitanja i obrazovanja u svetlu ranih ideja, klasičnih i savremenih pedagoških teorija i koncepcija; osposobljavanje za razumevanje kulture detinjstva i uslova odrastanja dece i mladih u savremenom društvenom i kulturnom kontekstu; razvijanje osetljivosti za razumevanje detinjstva i mladosti kao produkata kulture i pozitivnih stavova prema ulozi mladih u njenom transformisanju; upoznavanje sa stanovištima pedagoške nauke o bitnim pitanjima teorije i prakse vaspitanja i obrazovanja; ovladavanje pedagoškim pojmovima i činjenicama, poznavanje principa i zakonitosti vaspitno-obrazovnog procesa; osposobljavanje za razumevanje specifičnosti vaspitno-obrazovnog procesa u celini i na pojedinim institucionalnim nivoima (predškolsko, osnovno, srednje i visoko), u porodici i različitim oblicima neformalnog obrazovanja; upoznavanje razvoja, organizacije i načina funkcionisanja institucionalnog vaspitanja i obrazovanja; upoznavanje sa aktuelnim tendencijama razvoja vaspitno-obrazovnih institucija i obrazovnog sistema u našoj sredini i evropskim zemljama; osposobljavanje za istraživački rad u različitim oblastima vaspitno-obrazovne prakse i za korišćenje rezultata pedagoških istraživanja i istraživanja iz drugih naučnih oblasti u razumevanju i menjanju prakse; sticanje znanja, razvijanje osetljivosti i profesionalnih stavova neophodnih za razumevanje odnosa između prava na razvoj i obrazovanje, normativno-pravne regulative i realnih obrazovnih perspektiva; osposobljavanje za saradnju sa praktičarima u planiranju, programiranju, organizaciji, realizaciji i evaluaciji različitih oblika vaspitno-obrazovnog rada; razvijanje profesionalnog pristupa u uspostavljanju i realizaciji odnosa sa različitim akterima i u različitim područjima pedagoškog rada; razvijanje kritičkog mišljenja i kreativnih sposobnosti, kao i ovladavanje specifičnim praktičnim veštinama potrebnim za obavljanje raznovrsnih poslova u različitim područjima rada pedagoga; razvijanje akademskih i profesionalnih veština studenata neophodnih za studiranje, profesionalno delovanje i kontinuirano stručno usavršavanje. 
Lista obaveznih i izbornih studijskih područja, odnosno predmeta, sa okvirnim sadržajem: Studijski program obuhvata dvadeset sedam obaveznih i osam izbornih predmeta, uključujući i strani jezik. Obavezni predmeti su iz oblasti: a) opšte pedagogije (Uvod u pedagogiju, Osnovi pedagoške nauke, Opšta pedagogija, Sistem vaspitanja i obrazovanja, Savremeni pedagoški pravci); b) istorije pedagogije (Istorija pedagoških ideja, Razvoj pedagogije u Srbiji, Istorija školstva u Srbiji); v) metodologije pedagogije (Uvod u pedagoška istraživanja, Metode i tehnike istraživanja u obrazovanju, Statistika u istraživanju obrazovanja); g) didaktike (Didaktika, Jezik i obrazovanje, Razvijanje i evaluacija programa); d) školske pedagogije (Školska pedagogija, Metodika rada školskog pedagoga); kao i Predškolska pedagogija, Porodična pedagogija i Obrazovanje odraslih. U obavezne predmete uključene su i psihološke discipline (Opšta psihologija, Osnovi psihologije ličnosti, Uvod u razvojnu psihologiju, Razvojna psihologija, Uvod u pedagošku psihologiju, Pedagoška psihologija), kao i filozofske discipline (Uvod u filozofiju, Logika sa opštom metodologijom). Ponuđeno je 37 izbornih predmeta koji su svrstani u osam izbornih blokova iz oblasti pedagogije, psihologije, filozofije, sociologije, istorije i stranih jezika. Iz svakog bloka student bira po jedan predmet. Studentima je obezbeđena mogućnost izbora jednog od 6 ponuđenih stranih jezika tokom dve školske godine, kao i većeg broja izbornih predmeta sa drugih studijskih programa koji se realizuju na Filozofskom fakultetu. Programom je predviđena i stručna praksa studenata. Način izvođenja studija i potrebno vreme za izvođenje studija: Osnovne akademske studije pedagogije traju četiri školske godine, odnosno osam semestara. Metode izvođenja nastave: predavanja, vežbe, seminari, diskusije, istraživanja, rad u grupama, mentorski rad, konsultacije. Bodovna vrednost predmeta iskazana je u skladu sa Evropskim sistemom prenosa bodova (ESPB). Ukupan broj ESPB na studijskom programu iznosi 240 (60 godišnje; 30 u semestru), od toga izbornim predmetima pripada 48 (20 %). Preduslovi za upis pojedinih predmeta ili grupe predmeta utvrđeni su u programima predmeta. 
