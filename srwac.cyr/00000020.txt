Predsednik opštine Novi Beograd Aleksandar Šapić i v. d. generalnog direktora JKP Zelenilo-Beograd Vladimir Bogićević, zajedno su danas obišli novoizgrađeno dečje igralište, koje je na inicijativu građana obnovljeno na međublokovskoj zelenoj površini u Bulevaru Mihajla Pupina, ispred zgrada od broja 201 do 207. Pored najmlađih stanara bloka 8 a koji su od ranih jutarnjih časova isprobavali nove rekvizite, rekvizite su isprobali i učenici OŠ Laza Kostić koji su se upravo vratili sa međunarodnog takmičenja, gde je učestvovalo devet zemalja, kao pobednici ovog regiona. Bili su najbolji u sportu, muzici i raznim drugim veštinama. 
Danas smo ovde sa drugarima iz OŠ Laza Kostić, došli smo zajedno da otvorimo ovaj park, koji je rekonstruisan na inicijativu nas Novobeograđana, stanara koji su pisali nama kao Opštini Novi Beograd. Mi smo se u saradnji sa Zelenilom potrudili se da ovaj park opremi sa novim spravama koje je pre neki dan Zelenilo promovisalo. To su zaista najmodernije sprave koje možete da vidite kod nas i čast mi je da sam danas ovde sa ovim šampionima i našim komšijama. Jedna strahovita satisfakcija i motivacija je da ovakve stvari radimo i da naše sugrađane, najmlađe pre svega, a i najstarije, jer ima puno penzionera ovde, učinimo barem malo srećnijim i zadovoljnijim - istakao je predsednik opštine Novi Beograd Aleksandar Šapić. 
Direktor Zelenila - Beograd Vladimir Bogićević podsetio je da je ova površina bila u prilično lošem stanju. Zgrade i objekti su urađeni pre više od tridesetpet godina. Sam protok vremena, ali i njeno korišćenje, učinili su svoje. To je nametalo potrebu njene radikalne rekonstrukcije. 
Radnici JKP Zelenilo-Beograd su radove na sanaciji ove međublokovske zelene površine započeli početkom aprila meseca. Situacija na terenu zahtevala je da se prvo, u okviru pripremnih radova, pristupi demontaži i uklanjanju svega postojećeg: betonskih zidova za sedenje sa temeljima; zastora od betonskih ploča na betonskoj podlozi; onoga što je ostalo od starih ivičnjaka; dečjih rekvizita itd. Tome treba dodati i obeležavanje terena u skladu sa projektnim zadatkom. 
Površina na kojoj su izvedeni radovi prostire se na 1920 m2. Samo dečje igralište je površine 371 m2. Ono je celo pod specijalnom gumom, debljine 6 cm u crvenoj (182 m2) i zelenoj boji (189 m2). Montirano je ukupno 11 rekvizita. Svi rekviziti su urađeni u radionicama Zelenila - Beograd, i to u okviru novog programa koji podrazumeva lepši dizajn i bolji kvalitet. Deca će moći da koriste: vrteške sa sedištima; vrteške sa podijumom; tri klackalice; dve ljuljaške sa korpom; ljuljašku sa sedištima, jedan tobogan i dve njihalice. 
U proizvodnom programu Zelenila - Beograd obraćamo punu pažnju na rekvizite koji se postavljaju na igralištima za decu. naglasio je direktor Zelenila - Beograd Vladimir Bogićević. Istina je da nekoliko decenija unazad, proizvodni program Zelenila je bio malo prevaziđen. Zahtevi i potrebe su bili takvi da se prilagodimo evropskim standardima, i vizuelno i po sigurnosnim i bezbednosnim aspektima. Mi smo se potrudili da sopstvenim kapacitetima našeg Projektnog biroa isprojektujemo rekvizite, da ih napravimo u našim radionicama i da ih ugradimo na jedno ovakvo igralište. Rekviziti su atestirani na Mašinskom fakultetu, igralište je urađeno po bezbednosnim standardima, tako da smo dobili igralište koje odgovara svim evropskim standardima. Mi smo u Zelenilu zadovoljni jer vidimo da deca reaguju odlično. Nadamo se da će najmlađi naši sugrađani uživati na ovakim igralištima koje ćemo u narednom periodu postavljati svuda po gradu. Do kraja godine ovakvih igrališta biće još 7 - 8. 
Pored dečjeg igrališta, u bloku 8 a, urađene su i staze (382 m2) od betonskih ploča, u sivoj (30 x30 i 10 x10 cm) i u beloj (10 x10 cm) boji, na podlozi od tucanika i kamenog agregata (rizle). Postavljanjem različitih dimenzija i boja betonskih ploča formiran je mozaik, koji doprinesi lepšem izgledu igrališta. Oko igrališta montirana je metalna ograda (80 m) sa tri kapije, visine 90 cm. Unutar igrališta staze su oivičene baštenskim, a površine prema trotoaru i ulici duplim ivičnjcima (85 m). 
U okviru dečjeg igrališta i duž staza, postavljeno je ukupno 38 betonskih klupa sa lajsnama, i to 23 bez i 15 sa naslonom. Takođe je ugrađeno i 18 đubrijera sa metalnim ulošcima. Na molbu stanara okolnih zgrada urađena je i betonska rigola za odvodnjavanje u dužini od 29 m. 
Novinu predstavljaju informativne table, koje su postavljene pored metalne ograde sa informacijama, o tome koje rekvizite mogu deca koristiti, u zavisnosti od uzrasta. Postavljena je i horizontalna zaštita oko stabala, u površini od 8 m2. 
Ono po čemu će ovo novo dečje igralište ostati upamćeno je činjenica da su u njemu prvi put montirani novi savremeni dečji rekviziti koji su u potpunosti produkt zaposlenih u Zelenilu Beograd od projektovanja, preko izgradnje do ugradnje. Usvajanjem novog proizvodnog programa, što je inače u teškim ekonomskoim uslovima izuzetno važno, još jednom je potvrđena osposobljenost Zelenila - Beograd da samostalno realizuje izazove u okviru delatnosti. I da na viši nivo podigne bezbedonosnu i estetsku komponentu. Zelenilo - Beograd na najbolji mogući način doprinosi poboljšanju kvaliteta prostora za igru dece, a sve u cilju kvalitetnijeg života Beograđana. 
