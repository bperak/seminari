Prva plovidba najvećeg broda na svetu 
Okeanski džin danske kompanije Maersk dugačak je kao četiri fudbalska igrališta, a visok kao zgrada od 20 spratova 
U 18.000 kontejnera može da se preveze odjednom 111 miliona pari patika 
Novi teretni brod kompanije Maersk, po dimenzijama i kapacitetu prava okeanska grdosija, započeo je ove sedmice svoju prvu plovidbu. Dugačak 400 metara i visok kao zgrada od 20 spratova (73 metra), ovo je najveći brod na svetu, ne računajući naftne tankere. Može da primi 18.000 standardnih kontejnera od šest metara (ili 36.000 automobila), što je dovoljno za transport 111 miliona pari patika. Ipak, na devičansko putovanje krenuo je nepopunjen, jer samo mali broj luka trenutno ima dovoljno visoke kranove za ukrcavanje tovara. 
Ovaj teretni džin saobraćaće između azijskih i severnoevropskih luka. U utorak je zaplovio iz južnokorejske luke Busan i trebalo bi da 16. avgusta stigne u Roterdam u Holandiji. 
Brod je projektovan da se kreće manjim brzinama, prosečno oko 30 kilometara na sat, kako bi bolje koristio gorivo i smanjio emisiju ugljen-dioksida. Na njemu se nalazi posada od 22 člana, koja će morati da se pomiri sa činjenicom da će, zbog spore plovidbe, biti na otvorenom moru duže nego što je uobičajeno. 
U pitanju je klasa brodova Trostruko E, što se odnosi na ekonomičnost, energetsku efikasnost i ekološku pogodnost. 
