Istorija 
Atar novokneževačke opštine, sa prosečnom nadmorskom visinom od oko 80 metara zahvata najveću depresiju Panonske nizije. Lesni plato je zato ostrvastog karaktera, ispresecan aluvijalnim ravnima duž slivova sa zaostalim barama, ritovima i rukavcima njihovih meandara. Kao oblik reljefa, tu su i manja lesno-peščana eolska uzvišenja u vidu greda i humki. Takav reljef je presudno uticao za izbor mesta za stanovanje. Gotovo da nema pedlja zemlje koji ne odražava maglene vekove praistorijskog razdoblja. 
Najstariji tragovi života pripadaju Kereškoj neolitskoj kulturi s početaka petog milenijuma p. n. e. Idući ka nama, smenjuju se Potiska, Tisapolgarska i Bodrokeresturska kultura, kada oko 2800 - te p. n. e. započinju na širokom evropskom prostoru velike demografske, ekonomske i kulturne perturbacije izazvane novim talasom Indoevropske seobe. Kao svedoci ovih promena, na teritoriji opštine ostalo je 60 humki sa grobovima, karakterističnih za taj period vremena. 
Sedam do osam vekova ovih globalnih etno-kulturnih promena, najava su početaka bronzanog doba početkom XX-tog i gvozdenog, početkom X veka. Iz dubine ovih vekova sačuvani su nebrojeni značajni arheološki lokaliteti. Dobro istražena i od izuzetnog evropskog značaja je nekropola iz bakarnog doba Bodrokeresturske kulture sa svoja 53 groba iz Podlokanja. 
Istorijski period ovog kraja zbog svog geografskog položaja ima takođe svoju punoću. On je uvek otvoren i na putu narodima Sarmatima, Gepidima, Hunima, Avarima, Slovenima, Bugarima, Mađarima, Mongolima, Turcima i skoro uvek na orbitalnoj periferiji carstva Rima, Vizantije, Franačke, Moravske, Bugarske, Raške, Turske. Od pedesetih godina naše ere, pa skoro punih pet vekova našu opštinu naseljavaju i žive gusto naseljeni Sarmati, narod iranskog porekla, koji opstaju uprkos velikog talasa Gepida i Huna, koji pokrenuti velikom Seobom naroda, prolaze kroz naše područje, ali ne ostavljaju mnogo materijalnih tragova za sobom. Jedno od sarmatskih plemena su i Jazigi u kojima možemo prepoznati najranija plemena Slovena. Izuzetno značajno slovensko naselje iz VI veka je nađeno u Podlokanju. 
Sudbonosne 567. godine, sa Kavkaza prodire nomadski narod Avari. Sedište njihove države je ovde, gde opstaju skoro tri veka. Mnogo je njihovih nekropola, a najznačajniji je nalaz konjaničkog zlatnog groba pored Tepihare. 
Početkom IX veka su naši prostori na periferiji dva carstva, Franaka na zapadu i Protobugara na istoku, koji se bore za prevlast nad ovom zemljom, da bi kasnije ovaj prostor bio opet bio razlog osvajanja, sada između slovenske Veliko moravske kneževine i Bugara. 824. godine je bila uspostavljena granična linija na Tisi. Potčinjeno slovensko i avarsko stanovništvo živi pod vlašću Bugara. 
Prelomna godina je 895 ta kada vizantijski car Lav VI poziva mađarska plemena da dođu u Panoniju i priteknu mu u pomoć jer je Simeon I bugarski napao Vizantiju. Naredne 896. godine dolazi u Panoniju savez od sedam mađarskih plemena i sa njima srodni Kabari. U delima Konstantina Porfirogenita koji Mađare naziva Turcima, ta plemena su: Međer, Jene, Ker, Kesi, Njek, Tarjan i Kirt-Đarmat. Arpad potiče iz plemena Međer. Ceo X vek je vek pljačkaških pohoda Mađara prema Italiji, Nemačkoj, Grčkoj sve do Francuske i Španije. Kod Arkadiopolja u Turskoj su oni 970. godine poraženi od Vizantije pa postaju sedelački narod u Panoniji. Tada počinje hristijanizacija odnosno pokrštavanje Mađara što je ranije u IX veku već bilo urađeno sa slovenskim življem, od strane učenika Ćirila i Metodija. 
Iz vremena Ugarske države potiče prvo pisano pominjanje Novog Kneževca kao Cnesa, Kenesa, Kenesna odnosno Kneža, reč slovenske etimologije koja znači kneževo mesto, a mnogo ranije je ta reč označavala vladara. 
Iz ovih ranih vekova mlade ugarske države iz XI-XII veka, na teritoriji opštine je sačuvan veliki manastirski kompleks svetog Đorđa u Majdanu, sa tri crkve i nekropolom. Nastanak ovog kompleksa se može povezati sa kasnijom Legendom o svetom Gerhardu gde se opisuje da je manastir osnovan i naseljen grčkim monasima, odnosno borbom Mađara i Bugara za prevlast nad Banatom. 
U XIII i XIV veku je Novi Kneževac, odnosno Rev Kanjiža kako se tada zvao, bio u posedu ugarskih kraljeva i 1329 godine je dobio status varošice sa pravom održavanja godišnjih i nedeljnih vašara. Kako se može čitati iz papskih desetaka, mesto je najviše prihoda ostvarivalo naplaćivanjem taksi na preprodaju soli koja je stizala na pristanište i putarine. 
Početkom XV veka u vreme kralja Žigmonda Luksemburškog 1401. godine, kneževčani gube svoja građanska prava i potpadaju pod vlasništvo porodice Čaki koji ga drže skoro pun vek sve do 1509. godine kada ga prepuštaju nadbiskupu Tomi Bakoču. Sredinom XV veka Novi Kneževac ima oko 300 stanovnika i tri ulice. 
Vojna katastrofa Ugarske na Mohačkom polju 29. avgusta 1526. godine otvara put Osmanskoj imperiji. Od 1551. godine pa sve do potpisivanja konačnog mira u Požarevcu 1718. godine između Austrije i Turske je Kanjiža, odnosno Novi Kneževac kako se tada zvao, pod Turskom vlašću. Pripadao je Temišvarskom elajetu i Čanadskoj nahiji. Posle ratova vođenih između Ugarske i Turske se veliki deo stanovništva razbežao. Da bi ponovo naselili stanovništvo, Turci su uveli blaži poreski sistem od onog iz vremena Ugarske kraljevine. Poreske olakšice i dobijanje znatne površine plodnog zemljišta su privukle raju. Kanjiža u XVI veku ima 60 kuća. Stanovništvo je mađarsko, sa malo srpskih kuća. Indikativna su srpska prezimena na - ić koja ukazuju na starosedelaštvo Srba i treba ih tražiti u malom, vojnom, srpskom plemstvu u vreme Ugarske kraljevine. Turaka ovde nije bilo mnogo. Bilo je to malo činovnika, trgovaca i zanatlija. Postojala je džamija i amam. 
U vreme Osmanske imperije je Kanjiža moćan i važan privredni centar, koji državi donosi trostruko veće prihode od tada vojno-administrativnog sedišta sandžaka, Čanada. Samo u Kanjiži se proizvodilo 277 tona pšenice i 115 tona mešanog žita. Osim ovoga, proizvodila se konoplja, kupus, lan i druge povrtarske kulure od kojih je najčuvenija bila proizvodnja dinja i lubenica, što je Evlija Čelebija zabeležio, da su prinosi toliko veliki pa su čitava kola bostana prodavana za jedan bešlik, ili 1 / 8 groša. Država je najviše prihoda ubirala od poljoprivrede, a raja od uzgoja krupne stoke i konja koji nisu oporezivani. Velika stada su držana na slobodnom pored sela. Skoro svako domaćinstvo je gajilo od 50 do 495 ovaca. Bilo je mnogo pernate živine koja nije oporezivana, ribe u izobilju i puno svinja, čija je prodaja zbog muslimanske religije bila zabranjena na javnim mestima. Svako domaćinstvo je imalo desetak košnica, a možda i više jer ih je bilo lako sakriti da bi se izbeglo plaćanje poreza. Potrošnja meda je bila izuzetno visoka. Med i vosak su bili izuzetno tražena roba u Evropi i prodavani su na pčelarskim vašarima. U okolini su bili veliki rudnici šalitre od koje se dobijao barut. Mesto Majdan svoje sadašnje ime nosi iz Osmanskog perioda i znači rudnik. Sukno se valjalo u valjaonicama, a žito mlelo u vodenicama na Tisi. Trgovina se odvijala velikim, 30 to tonskim brodovima Tisom. 
U velikim ratnim okršajima za prevlast nad Banatom krajem XVII veka između Austrijanaca i Turaka se Novi Kneževac zvao Mala Kanjiža i imao je značajnu ulogu. Austrijska vojska 1694. godine na obali Tise gradi odbrambeni zamak i pontonski most preko reke. Deo austrijske vojske predvođen generalom Rabutinom prelazi ovaj pontonski most, da bi se pridružio jedinicama princa Eugena Savojskog i učestvovao u velikoj bitci kod Sente. Posle pobede u Senćanskoj bitci, Savojski se vratio u Malu Kanjižu i ovde odmarao svoju vojsku. Prema odredbama Karlovačkog mira Mala Kanjiža je 1701. godine predata Turcima i od tada je njen naziv Turska Kanjiža. Temišvarski elajet koji je bio pogranično područje, je bio slobodna zemlja za naseljavanje i stanovništvu je otpisan porez pa su čak i bili oslobođeni plaćanja poreza da bi se granica što jače utvrdila. Tada je u Turskoj Kanjiži bilo jako tursko vojno utvrđenje. Habzburška monarhija je opet zaratila sa Osmanskim carstvom. Turska Kanjiža je u jesen 1716. godine konačno ušla u njen sastav, što je potvrđeno mirom u Požarevcu 1718. godine, kada je granica pomerena na Dunav. 
Ponovo je zahvaljujući ratovima Turska Kanjiža bila opustošena. Stanovništvo se većinom razbežalo, zemlja je bila prekrivena močvarama i barama, a epidemije malarije, kuge, trbušnog tifusa i kolere su dodatno kosile ono malo preostalih ljudi. Da bi stvorio od Banata žitnicu carevine i povratio ljude, Bečki dvor je preduzimao različite mere koje su bile relativno uspešne. Jedna od tih mera je naseljavanje graničara iz razvojačenih potisko - pomoriških šančeva. Tako su na prazno mesto pored Turske Kanjiže naseljeni 1753. godine Srbi graničari. Mesto je nazvano Jozefdorf, po najstarijem sinu i suvladaru carice Marije Terezije Josifu II, a Srbi su ga zvali Jozepovo. Da bi još više ubrzao napredak Banata, Beč je odlučio da rasproda komorska dobra. U Beču je 1. avgusta 1781. godine na licitaciji spahiluk Tursku Kanjižu sa 15304 katastarska jutra kupio za 90.000 forinti bogati trgovac iz Novog Sada Marko Djurković. Kupovinom poseda dobio je i plemićku titulu, de Servijski i uživao sva feudalna prava pa postao gospodar od Turske Kanjiže. Marko Djurković je započeo 1792. godine da gradi svoj jednospratni dom sa dvadeset dve sobe i stilskim karakteristikama poznog baroka, jedan od najlepših dvoraca toga vremena u Vojvodini. 
On je, osim svojih mnogih dobrih dela ostao upamćen kao osnivač prve i u tom vremenu najveće srpske stipendijske zadužbine za srpsku decu. »Stipendarius Servickianus« 28 aprila 1794. godine. Putokaz koji je on ostavio i kojim treba ići je sadržan u rečima njegove poslednje volje. 
»Da bi doprineo koliko mogu sreći moga naroda, a ta sreća može nastati samo iz pravilnog obrazovanja omladine, odlučio sam da zaveštam svotu od 30.000 rajnskih forinata u tu svrhu, da se iz njenih godišnjih prihoda isplaćuju stipendije mladićima moga naroda« Tako su se iz ove stipendije iškolovale čitave generacije, njih na stotine, među njima i uglednici srpskog roda kakav je bio i Lukijan Mušicki koji je spevao odu zahvalnosti Marku Đurkoviću. 
Posle njegove smrti nasledio ga je sin jedinac, Đorđe Đurković de Servijski, koji je stipendijsku zadužbinu svoga oca nastavio i udvostručio. Kao i otac je bio veliki dobrotvor. Na svom spahuluku je proizvodio pšenicu koju je prevozio brodovima sa svog pristaništa na Tisi koje je bilo među najvećim u Banatu. Naseljavao je proizvođače duvana na Filiću i osnovanom Budžaku pa proizvodio i tu kulturu. Od Turske Kanjiže je napravio značajan trgovački centar i izdejstvovao da ona 2. avgusta 1832. godine dobije rang varošice s privilegijom i pravom na održavanje tri godišnja vašara i nedeljne pijace sredom. Trgovao je i stokom po Srbiji i često bio na dvoru kneza Miloša Obrenovića, s kojim je bio prijatelj. Bio je prijatelj i sa roditeljima srpskog pesnika Jovana Jovanovića Zmaja koga je krstio. Podigao je 1845. godine pontonski most na Tisi, započeo je gradnju katoličke crkve u Turskoj Kanjiži 1847. godine, a naslednici je završili 1858. posle njegove smrti. U vreme revolucije 1848. godine je stao na stranu srpskih ustanika. U njegovom dvorcu je bio štab generala Kuzmana Todorovića i zahvaljujući Servijskom je Turska Kanjiža ostala pošteđena razaranja. 
Đorđe se nikada nije ženio. Njegova miljenica i životna saputnica, sa kojom je često bio viđan na balovima Budimpešte i Beča, je bila dvadeset dve godine mlađa od njega, njegova nećaka Katarina Milanković Paćanski. Katarina se prvi put udala za graničarskog kapetana Vilhelma Šulpea i sa njim imala Teodoru, Vilhelminu, Albertinu i Emila. Kako je Šulpe brzo umro, Katarina se drugi put udala za konjičkog kapetana Johana Lukača i sa njim rodila još jednu kćer, Frideriku. Đorđe de Servijski je uprkos tome što je imao svoju mnogobrojnu rodbinu, ceo svoj imetak ostavio njegovoj Katarini i njenoj deci. Udajom i ženidbom Katarinine dece u Tursku Kanjižu su došli plemići i ovde izgradili svoje dvorce, pa je tako mesto postalo najveće plemićko gnezdo u Banatu. 
Posle smrti Đorđa de Servijskog, zemlja je podeljena. Dvorac je nasledio jedini Katarinin sin Emil Šulpe koji se oženio baronicom Matildom Njari. Bili su dobrotvori i mnogo puta pomagali meštane da prebrode gladne godine. Za ova dobročinstva im je car Franc Jozef I dao plemićku titulu sa grbom i predikatom, »Šulpe od Turske Kanjiže« 27. juna 1866. godine. Imali su uzorno gazdinstvo na 2000 katastarskih jutara zemlje gde su proizvodili žitarice voće i povrće. Posedovali su i šaranski ribnjak koji se prostirao 16 katastarskih jutara. Njihov sin Đorđe Šulpe rođen 1867. godine je sigurno bio najveći humanista i velikan prošlosti koga je iznedrila ova sredina. Ogroman je njegov doprinos evropskoj sociološkoj misli i nauci. Prvo je sam svojim sredstvima podigao 120 radničkih stanova u Bratislavi i kasnije pozvao i druge industrijalce pa su napravili čitav kvart za radnike, sa bolnicom, bibliotekom obdaništem, muzejem i bioskopom, što je bilo prvi put u Evropi. Borio se protiv tada neizlečive bolesti siromašnih radnika, tuberkuloze i održao oko 600 izlaganja na tu temu. Bio je počasni doktor i član većine evropskih akademija nauka, dobitnik je mnoštva odlikovanja u svetu. Savetnik je cara Franca Jozefa I i vitez reda Svetog Jovana. 
Katarinina ćerka Friderika se udala za Fedora Fajliča, nemačkog plemića koji je po vojnom rasporedu stigao u Tursku Kanjižu, a pretpostavljeni mu je bio Johan Lukač, drugi muž Katarine Milanković. 
Fedor Fajlič je poreklom iz Kirbica Saksonije. Staro su plemstvo, a njihove porodične hronike ih prate od XIII veka. Kao istaknuti oficir i plemić je Fajlič 1847. godine bio primljen u visoko plemstvo Bavarske kraljevine dobivši titulu barona. Gostujući na balovima kod Servijskih, osim Friderikine lepote sugurno ga je privukao i veliki miraz pa se njome oženio 20. maja 1855. godine. Te iste godine su oni sagradili svoj dvorac na obali Tise. (Danas Hotel Park). Ovde su imali svojih 1700 katastarskih jutara zemlje na Budžaku. Nedugo potom su napustili Tursku Kanjižu i dvorac predali porodici Talijan, dok su im zemlju obrađivali veleposednici iz Čoke. 
Najstarija Katarinina ćerka Vilhelmina se udala za pukovnika austrijske vojske Andora Talijana. Po predanju, Talijani potiču iz mesta Malesa u severnoj Italiji. Odatle su dva brata, koji su za sebe tvrdili da imaju plemenito poreklo i nazivali se »de Malesa« došli kao dobri graditelji u službu Ugarskog kralja Matije II krajem XVI veka. Nastanili su se u Špicikenu u austrijskom Burgenlandu. Po imenu njihovog porekla su ih meštani zvali Italijener ili Talijani, sto je kasnije i postalo njihovo zvanično prezime. Njihov predak Johan je uspeo da dobije obnovljenu plemićku titulu od kralja Matije II, kojoj su dodali mesto tadašnjeg prebivanja, Vyzeck i postali Talijan de Vizenek. 
Dvorac na obali Tise (bivša Tepihara) su sagradili 1855. godine. Na zemljišnom posedu su izgradili veliki salaš, odnosno Talijan majur. Imali su više dece, no najznačajniji za istoriju Turske Kanjiže su bili Bela i Emil Talijan. Bela je bio ministar poljoprivrede u vladi Mađarske i za zasluge dobio 13. decembra 1911. godine titulu barona, a Emil sreski načelnik. Belina supruga je bila Marija Bajić od Varadije, poznatija kao praunuka kneza Miloša Obrenovića. Uradili su izuzetno mnogo za svoje mesto. Postavili su pontonski most 1885, 1895 izgradili bolnicu, 1896 podigli željezničku stanicu i opštinsku zgradu u Obilićevu, 1903 izgradili sreski sud (današnja zgrada opštine), 1908 otvorili fabriku svile, podigli zabavišta, dom za nezbrinute i stare. U njihovo vreme je osnovana centralna štedionica, vodna zadruga, uređen je kej uz Tisu, kaldrmisana je glavna ulica, uvedena je acetilenska rasveta i započeta elektrifikacija mesta. Na Velikom salašu su imali rasadnik zvan po ženi Bele Talijana »Marijina voćna Plantaža« a njihove sadnice i voće su dobijali zlatne medalje na evropskim sajmovima. Za današnji park i zelene ulične drvorede Novi Kneževac treba da zahvali Emilu Talijanu, čuvenom lovcu i svetskom putniku, koji je sa svojih putovanja donosio različito retko i egzotično bilje i prvi započeo ozelenjavanje Turske Kanjiže. 
Katarinina ćerka Albertina je bila udata za majora Ota Bauera i imala kćer Georginu. Georgina se udala za doktora pravnih nauka i visokog plemića grofa Artura Maldegema. Porodica vodi poreklo iz mesta Maldegema u zapadnoj Flandriji, a porodične hronike ih beleže od XII veka. U verskim ratovima između katolika i protestanata se katolička porodica Maldegem uvek stavljala na špansku stranu, pa su za hrabrost dobijali različite pohvale i titule; 1605. godine špansko-holandsku plemićku titulu; 13. jula 1648 titulu barona od Lajshota; 24. aprila 1686 titulu grofova Štenufel. Primanjem ove titule postali su i gospodari četiri grada u Baden Virtembergu: Oberštocingena, Niderštocingena, Bergenvajlera i Štetena. Još jednom im je potvrđena 1820. godine grofovska titula u Bavarskoj. 
Pradeda poslednjeg kneževačkog grofa Karl Maldegena je bio vitez malteškog reda i paž u Napoleonovoj vojsci, koji je prvi javio vest Parižanima o porazu na Vaterlou 18. juna 1815. godine. Njegov sin Artur se oženio Georginom Bauer. Živeli su u Bratislavi i imali jedinca sina Artura mlađeg, koji se oženio groficom Vilmom Betlem sa kojom je imao četvoro dece. Kako je je Artur mlađi brzo umro, grofica Gergina je odlučila da se vrati u stari zavičaj gde je imala nasleđenih 1880 katastarskih jutara zemlje i da ovde podigne letnjikovac. Zgrada je podignuta u tipu poljskih dvoraca sa stilskim karakteristikama eklektike 1910. godine. (Danas zgrada biblioteke) Na imanju su Maldegemi proizvodili žitarice i povrće, gajili su konje, goveda i svinje i imali šaranski ribnjak. Posle Drugog svetskog rata im je imanje oduzeto, a poslednji grof Karl Maldegem je nastavio da živi u Novom Kneževcu sve do 1960. godine, kada je otišao kod rodbine u Nemačku i tamo umro. 
