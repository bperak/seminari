Iza ogledala
POLITIČKI APARTHEJD
U Srbiji je ponovo na delu koncept novinara kao " društveno-političkog radnika ". S tim što je podupiranje " socijalističkih, samoupravnih snaga ", sada zamenjeno promocijom " evroreformskih snaga "
" Kako da se jednako odnosim prema DS i SRS? ", prokomentarisala je moj prošli članak jedna novinarka. " Prvi su ipak demokrate, a drugi su... ". " Dobro, šta su drugi? ", pitao sam. " Pa, drugi su... fašisti ".
Da, nije lako biti novinar u Srbiji. I nije lako braniti radikale. U prošlosti oni su umeli da se ponašaju autoritarno. Danas njihova retorika ume da bude brutalna. Ipak, ni onda oni nisu bili fašisti, a još manje su to sada. No, niko ozbiljan zapravo i ne misli da SRS pripiše fašistički karakter. Jednostavno, kada se za njih neformalno kaže da su " fašisti " to je najčešće samo način da se kaže da oni nisu demokratska stranka.
Upravo u tome leži logička zamka mešanje idealnog i dovoljnog svojstva. Da bih to objasnio uzeću jednostavan primer. Zamislimo fudbalsku utakmicu u kojoj tim A igra lepo, napadački i fer, a tim B loše, defanzivno i prljavo. Za tim B možemo reći: " Oni nisu nikakvi fudbaleri ". Ali, iz toga što oni nisu dobri fudbaleri ne proizilazi da oni nisu uopšte fudbaleri. I da nemaju sva prava kao i ostali timovi: da im se pošteno sudi i da se o njima uredno i pošteno izveštava. I tako mora biti sve dotle dok tim B toliko ne povredi pravila igre da ga fudbalska federacija ne izbaci iz daljeg takmičenja. Ali, o tome da li su oni fudbaleri ili nisu ne odlučuju ni navijači, ni novinari, pa ni sudije na terenu. O tome odlučuje samo fudbalski savez.
Slična je priča i sa radikalima. Oni u prošlosti nisu igrali baš najčistije (u jednoj dosta prljavoj ligi). I danas, katkad, oni igraju grubo. Ali, sve dotle dok poštuju osnovna pravila demokratske utakmice oni su demokratska stranka. Prvo pravilo demokratije je da u politici ne sme biti nasilja. Drugo pravilo je da se na vlast dolazi i s vlasti odlazi samo izborima. I sve dotle dok radikali to poštuju oni su stranka sa svim pravima koje stranka ima u demokratskom sistemu. Onoga trenutka kada to prekrše diskvalifikovaće ih Vrhovni sud.
Novinari i ljudi od javnosti, stoga, ne treba da se brinu da li su radikali " istinski demokratska stranka " ili ne. Oni treba samo pošteno da rade svoj posao: da tačno upoznaju javnost kako ko igra. Oni nikako ne smeju da se pretvore u navijače i da zajedno s publikom uzvikuju pohvale ili uvrede. A upravo je reč o tome da je u Srbiji ponovo na delu koncept novinara kao navijača, koncept novinara kao " društveno-političkog radnika ". S tim što je podupiranje " socijalističkih, samoupravnih snaga ", sada zamenjeno promocijom " evroreformskih snaga ".
Naravno, reporteru neki tim može biti bliži srcu nego drugi. Ali, jedna je stvar ako se izveštač trudi da utakmicu prenosi što objektivnije, a sasvim druga ako se on otvoreno ponosi svojim navijanjem. Nije bilo izrazitije novinarske pristrasnosti od izveštavanja RTS uoči pada Miloševića. Ali, većina ljudi u toj kući znala je da nešto nije u redu. Ogromna većina zaposlenih stidela se takvog novinarstva. Međutim, nevolja sa našim današnjim " evroreformskim " medijima je u tome da njihovi novinari izveštavaju jednako pristrasno kao nekada RTS, samo sa drugim stranačkim predznakom. No, niko tamo ne vidi da u tome postoji nekakav problem. Štaviše, oni se time ponose. Jer, oni drugi SRS, SPS, a u pojedinim " autorskim emisijama " i DSS su " fašisti ".
Tako je u Srbiji stvoren jedan neobičan sistem medijsko-političkog aparthejda. SRS i SPS, a za najradikalnije " evroreformiste " i DSS, postali su niža politička bića, odvratna i prljava. O njima se u tim medijima govori na isti način na koji rasisti pričaju o crncima sa gađenjem, sa željom da ih nema, sa potajnom željom da budu uništeni. Što je najgore, ti novinari uopšte ne vide da nešto nije u redu sa njihovim novinarstvom. Oni zapravo misle da rade savršeno ispravnu stvar. Jer, belci su, ipak, belci, crnci su, ipak, crnci. Evroreformisti su jedno, a fašisti su, ipak, drugo. I šta sad ima tu mnogo da se priča. Svako dobija ono što je zaslužio.
Ipak, put u Evropu ne vodi kroz diskriminaciju i politički aparthejd. Nije uvek lako imati pošteni odnos i dati svima šansu. Ali ako baš hoćete da budete novinar, savladajte sebe i svoje predrasude. Dajte šansu i tim drugima ma koliko ne bili " evroreformatori " i ma koliko da vam se lično ne dopadaju. Istina, više nećete dobijati nagrade za " angažovano novinarstvo ". Ali, možda vas uteši pomisao da ste time pomogli svoju zemlju. Jer, u Srbiji je dovoljno " angažovanog " novinarstva. I danas joj je, možda, potrebnije nešto mnogo jednostavnije i daleko skromnije staro, dobro, pošteno novinarstvo.
Poslednji komentari
Prekodrinski Srbine, Koja gleda, čita i sluša. Koja može da piše još desetine stranica, ali ne bih da zamaram čitaoce. Demokratori mrze svoje i kopiraju, ali ne kapiraju moćne.
Hladni ratnik 13 / 03 / 2007 16:59
Za Srbu iz Srbije: Vi ste živ dokaz ovoga što gospodin Antonić piše. Za vašu tačku gledišta postoji jedna narodna poslovica koja pominje nekoga ko traži trn u tuđem oku, a u svom ne vidi gredu. Za Miloša Kikića: Vi ste takođe živ dokaz ovoga što gospodin Antonić piše. Po Vama, samo onaj analitičar koji nosi proevropsko ruho može da se smatra nezavisnim, jer čim ga skine onda automatski više ne može da se smatra nezavisnim. Jesam li u pravu ili nisam? Za Vladimira: ima hvala Bogu u Srbiji i analitičara (a i političara) koji su nezavisni od raznih psihoaktivnih supstanci. I takvi postoje. A ovoj zemlji nedostaje vođa. Mali ili veliki, ne zanima me, ali VOĐA. A ne ovo što sad imamo. Svaka čast gospodine Antoniću, izvrstan članak
Kojo, svaka ti čast Sačuvao sam sve tvoje pisanije o demokratiji u Word fajl, da imam da mi se nađe. Od toga bi trebalo praviti plakate i lepiti po Srbiji
BIOGRAFIJA
