" Uveren sam da se nijedan nobelovac nije bavio istraživanjem sa osnovnim ciljem da dobije Nobelovu nagradu "
" U ovom trenutku, na Nagradu SANU gledam isključivo kao na veliku motivaciju za dalji rad i osećam obavezu prema SANU da opravdam odluku kojom mi je ta nagrada dodeljena ", kaže skromno za " Vreme " Igor Pašti, istraživač sa Fakulteta za fizičku hemiju.
A karijera Igora Paštija je tek na početku, mada iza sebe već ima izuzetne rezultate. Pašti je najmlađi docent na svom fakultetu i sa 27 godina već je stekao izuzetnu naučnu reputaciju. Bavi se eksperimentalnim i teorijskim aspektima katalize i elektrohemije u kombinaciji sa modelovanjem i proračunima baziranim na principima kvantne mehanike, odnosno teorijskom metodom funkcionalne gustine. Nagrada SANU mu je dala dodatan podstrek za rad.
" Rezultati na kojima je nagrada bazirana dobijeni su intenzivnim timskim radom pa svojim kolegama i saradnicima dugujem veliku zahvalnost na sjajnom periodu koji je iza nas, ali se isto tako nadam da ćemo i u vremenu koje dolazi nastaviti rad sa istim entuzijazmom koji nas je do sada pratio ", kaže Pašti.
" VREME ": Šta je metoda funkcional - gustine?
IGOR PAŠTI: Teorija funkcional-gustine predstavlja jedan od vidova kvantno-mehaničkog pristupa opisivanja višeelektronskog sistema, pri čemu je polazna pretpostavka da je osnovno stanje sistema određeno elektronskom gustinom. Prvenstveno je bila prihvaćena u oblasti fizike čvrstog stanja, ali od 90 - ih godina prošlog veka proširila se i na druge oblasti, što je bilo uslovljeno razvojem same teorije.
Oblast istraživanja za koju ste nagrađeni donekle se nalazi u prostoru između fizike i hemije. Koliko je savremena nauka, pa i elektrohemija, uopšte danas zamisliva bez kvantnomehaničkog pogleda na svet?
Način na koji se pristupa nekom problemu određuje metode kojima će biti analiziran. U mnogim slučajevima eksperiment je dovoljan, dok, ponekad, teorijski pristup može da pruži više informacija nego eksperiment. Iako se elektrohemija prvenstveno razvijala kao eksperimentalna nauka, razvoj teorijskih metoda omogućio je potpuno nov uvid u problematiku koja je, u određenim slučajevima, teško ili potpuno nedostupna eksperimentu. Ova dva pristupa se međusobno ne isključuju, niti bi trebalo, i njihova komplementarna primena omogućava jasniju sliku fenomena u poređenju sa slučajem kada je istraživanje ograničeno samo na eksperimentalni, odnosno teorijski pristup.
Da li ovakve nagrade olakšavaju rad istraživača i podstiču mlade da se opredele za put nauke?
Ozbiljna istraživanja zahtevaju i ozbiljna ulaganja. Iako je u poslednjoj deceniji nauka u Srbiji doživela veliki, reklo bi se i vrtoglavi razvoj, u ovom trenutku finansijska situacija može da predstavlja kočnicu daljem napretku. Ovakve nagrade svakako predstavljaju stimulaciju za svakog istraživača u zemlji, ali o kakvoj god nagradi da je reč, ne može se i ne sme dozvoliti da ona bude oslonac razvoja nauke na nacionalnom nivou. To bi trebalo da bude pitanje od nacionalnog interesa i zahteva sistematski pristup. Uveren sam da se nijedan nobelovac nije bavio istraživanjem sa osnovnim ciljem da dobije Nobelovu nagradu.
