Nije retkost da vojvođanske vinarije budu locirane uz reku ili kakvu drugu vodenu površinu, ali ova bezmalo na samoj obali Dunava, od koga je deli sopstveni ribnjak, šćućurena u podnožju brežuljka, ima poziciju na kojoj bi joj mnogi pozavideli. Uz to, njen vlasnik Milan Mića Kurilić potrudio se i još uvek na tome radi, da sve u tom kompleksu podredi uživanju posetilaca, kako unutar objekata, tako i u dvorištu. Najinteresantnija u svemu jeste priča kako je počeo da se bavi vinogradarstvom, od koga je, kao i neki drugi vinski poslenici, ponevši iz detinjstva neka manje lepa sećanja o tome, hteo po svaku cenu da pobegne.
- Nisam od onih vinara koji će da proizvode vina, flaširaju ih i prodaju u trgovinama. Privatnik sam ceo svoj život. Ugostiteljstvom sam se bavio više od 30 godina i sasvim slučajno, zbog ugostiteljstva, hteo sam da kupim pecaru, kako bih pekao rakiju. Kad su mi rekli da ovde ima dobra pecara, dođem i uverim se da je tako. Ovo je bila šumareva kuća, ali u to vreme u lošem stanju. Vlasnik mi je ponudio da je kupim, i mada me je zanimao samo kazan, upitao sam ga za cenu. Kad je rekao da košta 15.000 evra i da uz to ide i vinograd, nisam hteo ni da čujem. Odrastao sam u Padeju, u Banatu na dve reke - Zlatici i Tisi. Imali smo vinograd, ali kad je nastupila ekspanzija vađenja, i mi smo ga povadili. I na Liparu prema Sivcu drugi deda mi je imao vinograde, tako da sam znao šta je to i vinograd mi ni u snu nije trebao. Ni višnje, i njih smo imali priča nam Mića.
Kako je vlasnik insistirao da uz pecaru u paketu idu kuća i vinograd, naš sagovornik počeo je ipak da razmišlja o toj mogućnosti. Nošen mišlju da to i možda ne bi bila loša ideja, počeo se raspitivati ko bi i za koje pare u Neštinu mogao da mu obrađuje vinograd.
- Imalo je smisla to prihvatiti kaže Milan. - U svom tadašnjem restoranu gde sam protežirao koncept domaće hrane i pića, nije bilo na odmet ponuditi sopstvena vina, vina kuće. I tako odlučim da uđem u taj posao. Pronađem čoveka koji će se baviti vinogradom i vinom, a to je Dušan Kovačević i ja tako postanem vinogradar. Kupio sam traktor i počeo i sam da radim u vinogradu. Onda je i država krenula da daje podsticaje. Tako sam zasadio dva, pa onda još hektar i po vinograda. Uz to kupim na nekih pet kilometara odavde i salaš, gde se sad nalazi proizvodni podrum. Tamo imam alpske koze, ovce, mangulice, ponija Proizvodim kozji sir u raznim kombinacijama i druge delicije koje se nude uz vino. Mi zapravo pravimo vina ne da bismo ih prodavali, nego da bismo ih pili i uživali u tome.
Kupivši kuću s vinogradom, u nasleđe, kako kaže, dobio je italijanski rizling, vino Fruškogorja i kaberne sovinjon, burgundac i merlo, od kojih inače proizvodi lepu kupažu. U novom zasadu ima još muskat hamburga, kaberne sovinjona, sovinjon blan i marselan. Ima i nešto malo župljanke koju koristi za kupažu nazvanu sinkerek, po tamošnjem potesu. Od kabernea otoči jednu količinu i pravi roze. Tu je i bermet, za one goste koji vole aromatizovana vina. Planira da pravi i pelinkovac, kako bi zaokružio paletu pića.
- Nismo klasična vinarija u kojoj posetioci mogu da se vide 25.000 litara vina, a dogodine još toliko, s vizijom da idemu u Francusku da osvojimo njihovo tržište veli naš sagovornik. - Ja tu ne vidim sebe. Sin Dejan završava za somelijera, pa ako on želi da to poprimi razmere indrustrijske proizvodnje, neka tako i uradi. Mislim da mi kao mala vinarija i destilerija možemo na ovaj način, baveći se pravim vinskim turizmom, uspešno da fukcionišemo - da dođu ljudi, probaju vina i druge proizvode, ako im se sviđa, kupe odmah, a posle ako žele, mogu da nas pozovu i mi ćemo im dostaviti tamo gde hoće. Vina zato i flaširam samo kad zatreba. Po mom mišljenju, vino je domaće dok je u buretu, a kad izađe u flašu, to više nije to. Ušli smo u vinski turizam i meni je cilj da napravimo vino od grožđa i da ono bude dobro.
Vinska sala i ribnjak
U želji da pruži gostima kompletan ugođaj, potrudio se da ceo ambijent podredi tome. Osposobio je u potkrovlju i opremio starim nameštajem vinsku salu sa čijih prozora se pruža divan pogled na Dunav, u kom može da se uživa i sedeći na terasi u prizemlju. Tu je i ribnjak u koji i sami posetioci mogu da zabace udicu. A ako nakon svega požele da se odmore, na rapolaganju su im tri sobe.
- Važno mi je da kad ljudi dođu, imaju šta da vide - kaže. - Restoran u Novom Sadu smo zatvorili, jer više ne možemo time da se bavimo. Ovo ovde u Neštinu funkcioniše po najavi. Ne želim da preraste u restoran. Obično posetioci dolaze vikendom i to bude društvo od 10 do 12 ljudi, ne više. Uglavnom su to grupe iz Novog Sada i Beograda. Zadovoljan sam kako sve funkcioniše, nema pritiska, i na kraju, radim ono što volim.
