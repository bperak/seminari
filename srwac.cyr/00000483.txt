ZAPIS - Vladimir Pištalo
Mediteran
Talasi dolaze iz Mediterana i vraćaju se u Mediteran meditirao je Karlos Fuentes. Kad bih poslao poruku u boci, kako bi glasila?
Vladimir Pištalo (arhiva Politike)
Mediteran šapućem to je svadba hiljada makedonskih plemića sa hiljadama persijskih princeza. Sećanje na Aleksandra, sina Amonovog. Helenističke kraljevine od kojih je najvažnija
Rim.
To je nekoliko ari morskih čudovišta i divljih veprova na mozaicima u Tunisu. To je Magna Graecia. To je vikinško arapsko-grčka mešavina Palerma. Trgovina biberom između Porte i Serenisime. Četvrtina arapskih reči u zlatnom veku Španije.
To su antičke menjačnice gde se menjao novac za novac a bogovi za bogove.
To je mrmljanje molitava krvavom Isusu i žestokom Prijapu.
To je gnom delfinskog čela, koji je popio kukutu i tugu svojih učenika ispravio kao logičku grešku. Mediteran su i sandale koje su igrale oko mršavih zglobova raspetog sofiste.
Mediteran su mladići kudravi kao čempresi i starice koje ćućore po crkvama. To je čežnja za telima i za morem. Votivne ruke i noge kraj oltara. To su žuti prsti i sveće. Onesvešćujuće sunčanice. Kopnjenje iza tamnih skura. Trešteće tarantele. Bikovski basovi Napulja. Buzuki. Nauljene kose. Kaćiperke i razmetljivci. Južnjački pederi, kurve, maske, klovnovi, lažovi, pevači, rvači i žderonje. Molitva bogu koji se zove strast: Osećam, dakle jesam. Jebi se Dekarte To su flamenko i fado. Žene sa kosama kao kavijar što tuku muve kastanjetama. Trgovi što se puše od sunca kao žigosana goveda. I gle: toreadori se uspravljaju u bleštavim arenama Karmen draži bika suknjama
Mediteran ponavljam to je Rumijeva svetlost koja skida veo sa sveta. To su dostojanstvene toge koje su postale galabije. To su najtanja mesta na našem unutrašnjem moru, Dardaneli sa konturama Konstantinopolja. Herkulovi stubovi, Gibel tarik Gibraltar, sa svojim majmunima. To su islamski natpisi nebeski grafiti u kojima je reč božija postala tečna. Povrh plaveti, jasni glas sa minareta poziva boga: dođi igraj u meni
To su crkve koje su se uplele u džamije koje su se uplele u kasnije crkve. To je Gaudijeva molitva, koja je igra. Žuti hramovi od tufa. I vetroviti Sunion. Jedrilice koje se trkaju sa delfinima. Karirani stolnjaci i računi u čašama.
To su tri starice u crnom koje izgledaju kao personifikovane slutnje. Bevanda. Boće, domine, sijavica. Govor ruku. Epileptična žestina svađa. Vendete. San o milosti. Svetac prevrnutih očiju nad svakim kvartom. I cika lastavica.
To je odbijanje sunčeve svetlosti od mora, dimljivo lelujanje preko borova i ples po stenama. To su mumije u katakombama i stogodišnji recepti za sladolede. To su bura i kiše. Miris divlje smokve i pasje mokraće. To su fajumske freske, sa očima mojih rođaka. To je muzika iz filma Mediteraneo:
Una facca una razza.
Mediteran su oleandri i buganvilije. Ljudi ogrnuti togama vetra. Okrečena sela. Plava vrata koja vode nikud. To su procesije kiparsko-libansko-koptske sa ikonama i meduzama.
To su mačkoliki tipovi sa bradicama i slatko-kiselim osmesima, Kirkini ljubavnici, zapljuskivani penom, ustremljeni ka kraju sveta.
To je kad čovek i zmija piju iz istog pehara na pogrebnom piru. Sibile pod čempresima mrmljaju neprozirnu sudbinu. To su crnine i tragedije Mediterana. Mirni mrtvi na sarkofazima. Kapre što rastu iz grobnica. To su očnjaci kao praziluk koji strče iz usta Gorgone.
To su svi ti momci i njihove cure posle plivanja i pića. Apstraktna orgija leta. Udružena radost svih feničanskih, slovenskih, grčkih, đenovljanskih, venecijanskih parova za trideset stoleća u trenutku vrhunca.
Postoje odjeci Mediterana u Odesi, Trabzunu i Novom svetu. Zar nisu kubanske gitare produžetak mediteranske slave i sete?
Pištalo dragi, evo mene na kontinentalnom delu pomenute regije. Mirišu lipe kao nikada, ili ja to nisam primećivala, sve dok Ti ne napisa u TESLI ".. da se čovek i pod lipom može pomoliti "... Molim se, evo, danima da sačuvamo lepotu reči, koju neki od pisaca moga jezika imaju. Ti, sigurno Čitač Cvetana Ti zahvaljuje
