Rođen je u Šapcu 14. januara 1839. (po starom kalendaru), a preminuo u Beogradu 20. januara 1889. (po starom kalendaru). Školovao se u Francuskoj. Po zanimanju je bio lekar, lični lekar kralja Milana Obrenovića, jedno vreme i sanitetski pukovnik. Napisao je knjigu Lekovito bilje u Srbiji 1883. godine. 
Sto godina posle pojave Orfelinovog Podrumara, Srpski arhiv za celokupno lekarstvo 1883. godine štampa kao posebno izdanje Lekovito bilje u Srbiji od dr Save Petrovića, sanitetskog pukovnika iz Beograda. Ovo delo je štampano na 470 strana. On je, slično Pančiću, bio lekar, koji se posvetio botanici i farmakognoziji. Petroviću je Pančić bio uzor, mnogo ga je cenio, po njegovim uputstvima radio i svoja dela mu posvetio s dubokim poštovanjem. 
U Pristupu svog dela on piše: »Poznavanje popularne upotrebe bilja u lekarstvu nužno je za lekare rad pouke našeg naroda, koji često propada zbog toga što se u svoja domaća, nepouzdana sredstva oslanja, pa zbog toga suviše dockan pomoći traži od naučne medicine ili je nikako i ne traži. Narod se teško pomaže domaćim sredstvima i onde gde mu je bolest potpuno poznata, a onde očigledno propada kada bolest ne može da raspozna. Dužnost je, dakle, svakoga, a osobito lekara, da ga u tom pravcu obučava i na pravi put upućuje.« 
U okolini Niša je otkrio biljku Ramonda nathaliae (Natalijina ramonda), zajedno sa Pančićem je opisao i dao joj ime. 
