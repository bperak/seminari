Moj pogled na Srbiju-fotografski konkurs 
Datum: 02.05.2013. Autor: bojan 
Fotografski konkurs Moj pogled na Srbiju 
Organizator Srpski kod u okviru projekta Srpski akademski krug 
Opis konkursa: 
U želji da upozna mlade talente u Republici Srbijiorganizacija Srpski kod, u okviru projekta Srpski akademski krug, raspisuje fotografski konkurs Moj pogled na Srbiju sa ciljem da autore afirmiše i uključi u svoje buduće aktivnosti, i predstavi njihove najbolje fotografije. 
Više konkursnih kategorija pružaju idealnu priliku otkrivanja evidentnih ali i skrivenih lepota naše zemlje, iz kulturno-istorijske i društvene perspektive. Želja organizatora je da podstakne mlade autore da svojim estetsko-umetničkim pristupom prikažu lepotu života u Srbiji. 
Fotografski konkurs se raspisuje u tri kategorije Pejzaž, Portret i Serija (kratka priča u 3 fotografije). Serija takođe može podrazumevati i tri sukcesivne fotografije iz pejzaža ili portreta. 
Konkurs je otvoren od 1. do 27. maja 2013. godine, a svečana ceremonija dodele nagrada i otvaranja izložbe održaće se 15. juna 2013. godine u Narodnoj biblioteci Srbije. 
Uslovi konkursa: 
1. Pravo na učešće imaju svi državljani Republike Srbije uzrasta od 16 do 26 godina. 
2. Učesnici moraju biti autori fotografija koje šalju na konkurs i to dokazuju originalom snimka koji su poslali. 
3. Radovi koji su urađeni mobilnim telefonom ili dorađeni u Fotošopu biće diskvalikfikovani. 
4. Jedan učesnik može konkurisati u više kategorija. 
5. Maksimalan broj fotografija koji učesnik može poslati u okviru jedne kategorije je 3. 
6. Fotografije moraju biti u JPEG elektronskom formatu, maksimalne veličine do 5 MB. 
7. Učesnik koji pošalje više fotografija od dozvoljenog broja biće diskvalifikovan. 
9. Pri izboru najboljih radova žiri će uzeti u obzir ideju, kreativnost i originalnost autora, kao i estetiku i tehničke karakteristike fotografije. 
10. Autori odabranih fotografija biće naknadno kontaktirani radi izrade fotografija, isključivo od strane organizatora, u većoj rezoluciji za potrebe izložbe. 
11. Najbolji radovi biće izloženi u Narodnoj Biblioteci Srbije u Beogradu od 15. juna tekuće godine. 
12. Autori pobedničkih radova, kao i onih koji uđu u uži izbor, biće obavešteni putem mejla, a njihovi radovi objavljeni na sajtu www.akademskikrug.rs 
13. Pobednici u sve tri kategorije biće nagrađeni putovanjem na Taru, u organizaciji Srpskog akademskog kruga, od 5. do 8. Jula 2013. kao i novčanim nagradama u iznosu od 10.000 dinara. 
14. U slučaju da u nekoj od kategorija nema dovoljno kvalitetnih fotografija, prva nagrada će biti ravnopravno raspodeljena u preosostalim kategorijama. 
15. Organizator ima pravo korišćenja svih fotografija u okviru rada Srpskog akademskog kruga i Srpskog koda u bilo kojem obliku i bilo kojem mediju. U tim prilikama biće navedeno ime autora, ali Srpski kod ne snosi odgovornost ako uredništvo drugog medija, u eventualnom preuzimanju istog, to ne učini. 
16. Fotografije se šalju do 27. maja 2013. godine na mejl adresu konkurs@akademskikrug.rs sa naslovom mejla Moj pogled na Srbiju, kategorija. 
