Volontiranje u Srbiji
Volontiranje zaposlenih u Srbiji
Volontiranje kao model društvenog angažovanja ima ogroman potencijal u sprovođenju aktivnosti usmerenih na smanjenje siromaštva, održivi razvoj i socijalnu inkluziju.
Kao vid svoje odgovornosti prema društvu kompanije razvijaju programe volontiranja zaposlenih, što se pokazalo kao dobar vid pomoći lokalnoj zajednici. Ovakvim vidom angažovanja kompanije doniraju vreme, sposobnosti i energiju svojih zaposlenih rešavajući istovremeno specifične probleme zajednica u kojima žive i rade.
Forum poslovnih lidera Srbije, kao prva mreža društveno odgovornih kompanija, u saradnji sa Smart kolektivom sprovodi programe korporativnog volontiranja u Srbiji pružajući podršku i inspirišući poslovni sektor da uključivanjem svojih zaposlenih načini pozitivne promene u lokalnoj zajednici na obostrano zadovoljstvo.
Zbog sve veće potrebe za uključivanjem zaposlenih u rešavanje problema lokalnih zajednica u Srbiji, Forum poslovnih lidera Srbije pokrenuo je program volontiranja zaposlenih sa ciljem razvoja korporativnog volontiranja - uključivanja zaposlenih u kompanijama u inicijative lokalne zajednice, u okviru kojeg sprovodi volontersku akciju Dan za zajednicu ili Naš grad, čiji je specifičan cilj jačanje međusektorskih partnerstava, razvoj lokalnih zajednica u Srbiji i stimulisanje zajedničkih aktivnosti aktera iz svih sfera društvenog života. Forum poslovnih lidera u skladu sa prethodno navedenim ciljevima sprovodi i projekat individualnog volontiranja zaposlenih Banka vremena s namerom da ojača kapacitete civilnog društva uz podršku zaposlenih iz kompanija koji doniraju specifična znanja i vreme dajući tako svoj doprinos rešavanju nekog društvenog problema.
Forum poslovnih lidera je deo međunarodne ENGAGE mreže koja je kvalitetom svog programa privukla poznate svetske korporacije, a danas je program prisutan u više od 30 zemalja, preko nacionalnih mreža velikih kompanija i brokerskih organizacija koje pronalaze najefikasnije načine angažovanja zaposlenih u aktivnostima od značaja za zajednicu. Misija ENGAGE programa je da inspiriše i podrži kompanije u razvijanju održivih programa ulaganja u zajednicu i da pomogne posredničkim organizacijama da efikasno sarađuju sa partnerima iz poslovnog sektora, obezbeđujući im umrežavanje, sve potrebne alate i stručnu pomoć. Iskustva ovog međunarodnog programa, a naročito iskustva slovačke ENGAGE grupe kao jedne od najaktivnijih u Evropi, pružaju dobar primer Forumu poslovnih lidera Srbije u uspostavljanju ENGAGE grupe u Srbiji.
Naš Beograd
Volonterska akcija Naš Beograd održava se svake godine u junu mesecu, počevši od 2009. godine i okuplja nekoliko stotina zaposlenih koji se angažuju na rešavanju uočenog problema na lokalnom nivou, bilo da su u pitanju uređenje prostora i poboljšanje uslova za život i rad u školskim ustanovama i institucijama socijalne zaštite, druženje sa korisnicima tih ustanova i prevazilaženje različitosti, uređenje parkova, priobalja i ostale aktivnosti vezane za zaštitu životne sredine.
Tokom ovogodišnje volonterske akcije oko 500 volontera doniralo je čak 1663 volonterskih sati na 10 lokacija širom Beograda, a direkno ili indirektno akcija je imala efekte na živote preko 3000 ljudi. Koristi koje se ostvaruju na ovaj način su višestruke kako za kompaniju i zaposlene, tako i za lokalnu zajednicu.
Volonteri Našeg Beograda su pomogli: Domu za decu bez roditeljskog staranja " Jovan Jovanović Zmaj ", Kreativno edukativnom centru za mentalno nedovoljno razvijene osobe - KEC MNRO, Osnovnoj školi za zaštitu vida Dragan Kovačević ", Beogradskoj tvrđavi, Velikom ratnom ostrvu, Domu penzionera Bežanijska kosa, Teatru na Savi, Društvu za pomoć MNRO Stari grad Živimo zajedno ", Osnovnoj školi " Dušan Dugalić ", specijalnoj školi za decu ometenu u razvoju, i projektu Lice ulice. Ove institucije su dobile pomoć u materijalu i radnoj snazi koju inače ne bi bile u stanju da obezbede, omogućen je kontakt i druženje sa korisnicima koje se inače ne ostvaruje, akcija je imala edukativni karakter kako za korisnike tako i za volontere, ali je pre svega izazvala pozitivne reakcije svih učesnika, osećaj zadovoljstva zbog pomoći drugima i zajedništva.
Spoj vedrog duha, optimizma i volonterizma pokazao je pre svega učenicima koliko je važan timski rad, dobrovoljni rad i činjenje za drugog. Sama pozitivna atmosfera doprinela je razvijanju osećaja kolektivnosti i pripadnosti. S druge strane, školsko dvorište je dobilo dušu deteta izpavši iz sivila i turobnosti koja je u betonu okruženom zgradama postojala. Učenici mnogo više cene kada nešto na takav način dobiju i umeju to da poštuju i čuvaju, samim tim što su i sami bii deo akcije. Sađenjem cveća oplemenjeno je dvorište i probuđena je svest o zaštiti životne sredine i okruženja u kome živimo. Olivera Abadić, direktorka škole za zaštitu vida Dragan Kovačević, jun 2011. godine.
Iskustvo pokazuje da su zaposleni spremni da se uključe u rešavanje društvenih problema i doprinesu boljem ambijentu, ali i da većina volontera prepoznaje koristi od volontiranja u pogledu podizanja timskog duha i sticanja novih interpersonalnih veština, boljeg upoznavanja kolega i druženja. Kompanije čiji volonteri su učestvovali u akciji Naš Beograd su VIP, Atlantik Grupa, Državna lutrija Srbije, Coca-Cola Hellenic, Societe Generale Banka, U. S. Steel, Banka Intesa, PricewaterhouseCoopers, Ernst Young, Holcim, Aktavis, Nestle Adriatik, Eurobank EFG i Gradske pijace, a akciji su priključili i volonteri Američke ambasade u Beogradu, USAID-a, ambasade Velike Britanije, Instituta za održive zajednice, Sekretarijata za zaštitu životne sredine i Tima za socijalno uključivanje i smanjenje siromaštva.
Volontiranje zaposlenih je inovativan način za rešavanje problema lokalnih zajednica koji je prihvaćen širom sveta. Volonterska akcija Naš Beograd postala je ove godine deo međunarodne Give and Gain kampanje u okviru koje je 24.248 zaposlenih volontiralo u 15 zemalja širom sveta.
Banka Vremena
Banka vremena je program individualnog volontiranja koji sprovodi Forum poslovnih lidera Srbije, kroz koji zaposleni u kompanijama članicama investiraju svoja specifična znanja i iskustva u lokalnu zajednicu angažovanjem na mesečnom nivou od nekoliko sati u neprofitnoj organizaciji kojoj je potrebna pomoć stručnjaka u određenoj oblasti. Ovaj vid angažovanja ima za cilj jačanje kapaciteta neprofitnih organizacija i indirekno doprinese boljem društvenom ambijentu.
Program Banka vremena pruža volonterima priliku da lično doprinesu rešavanju nekog od društvenih problema. Osim toga, trajno volontersko angažovanje u nekoj neprofitnoj organizaciji predstavlja za volontere način da istovremeno doprinose i uče, upoznajući nove situacije i novo okruženje.
Evropska nagrada za volontiranje zaposlenih
Evropska komisija proglasila je 2011. godinu za godinu volontiranja. Tim povodom ustanovljena je Evropska nagrada za volontiranje zaposlenih koja je dodeljena preduzećima i institucijama u 23 evropske zemlje. Svi nacionalni pobednici učestvovali su u međunarodnom izboru, a evropski pobednici su proglašeni na konferenciji Responsible Business Convention, u organizaciji Business in the Community održanoj 17. i 18. marta u Londonu.
Nagrada se dodeljuje u kategorijama: velika kompanija i malo / srednje preduzeće, dok su prijavljeni projekti istovremeno mogli da konkurišu i za posebne kategorije Innovation i Newcomer, namenjene projektima koji na inovativan način tretiraju neki problem, odnosno projekte koji su u ranoj fazi razvoja ali pokazuju potencijal da postignu značajne rezultate.
Evropska nagrada za volontiranje zaposlenih dodeljena je ove godine prvi put, i bila je otvorena za projekte usmerene na podršku zapošljavanju. Uzevši u obzir činjenicu da su stope nezaposlenosti tokom 2010. godine širom Evrope bile u porastu, a prema poslednjim podacima Eurostat-a, u julu 2010. je u Evropi bilo preko 23 miliona nezaposlenih. Zbog toga podrška zapošljavanju postaje tema od primarnog značaja, a projekti poslovnog sektora koji se bave ovim problemom su sve neophodniji, ali i sve brojniji.
Svečana dodela Evropskih nagrada za volontiranje zaposlenih na nacionalnom nivou održana je 17. februara 2011. godine u restoranu Medijapan, u organizaciji Foruma poslovnih lidera i SMart Kolektiva, uz podršku USAID-a i Instituta za održive zajednice. U prisustvu predstavnika kompanija, diplomatskog kora i lokalnih i međunarodnih organizacija proglašeni su najbolji projekti kompanija u Srbiji u četiri kategorije: Large company, Innovation, Newcomer i Public Authority.
U kategoriji Velika kompanija, pobednik je kompanija Coca-Cola Hellenic Srbija za program saradnje sa Fakultetom organizacionih nauka u Beogradu. Kroz partnerstvo sa FON-om kompanija Coca-Cola Hellenic nastoji da studentima omogući sticanje vrhunskih praktičnih znanja i iskustava, kako bi svoj profesionalni razvoj nastavili u Srbiji. U programu je za godinu i po dana učestvovalo 500 studenata, a angažovano je oko 90 menadžera i preko 170 zaposlenih. Samo u prošloj godini zaposleno je osam studenata FON-a, što je 20 odsto od ukupnog broja visokoobrazovanih zaposlenih u 2010. godini u ovoj kompaniji.
Šef misije USAID-a u Srbiji, Susan Fritz, proglasila je pobednike u kategorijama Innovation i Newcomer program, a nagrade su dobili Vip mobile za program,, Budi Vip student ' ' i JKP Gradske pijace za program,, Volonterski centar ' '. U kategoriji Javne institucije za najbolji program proglašen je,, Sajam praksi ' ', koji realizuje Kancelarija za mlade grada Beograda.
Evropska nagrada za volontiranje zaposlenih biće dodeljivana i ubuduće sa ciljem podsticanja razvoja programa volontiranja zaposlenih i aktivne uloge korporativnog sektora u zajednici.
