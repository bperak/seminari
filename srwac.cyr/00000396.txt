Crkveni Odbor srpske pravoslavne Crkvene opštine Pljevlja
13. Februar 2012 - 15:21
Otvoreno pismo vlastima i javnosti Crne Gore
Nikada više stanovnici Crne Gore nisu gledali u nebo, očekujući Božiju pomoć u zimskoj stihiji koja je zatvorila sve putne pravce u državi. Snježna nepogoda odnijela je ljudske živote, a pomoć je potrebna i u gradu i u selu. Dok se molimo Bogu za mir, da nas sačuva od gnjeva i opasnosti, pljevaljska granična policija je dobila nalog da zabrani molitve vjernikâ, održavanje svetih liturgija, i progna ljude koji se mole Bogu, a mole se i za vlasti na zemlji. U subotu 11. februara vjernike Srpske Pravoslavne Crkve koji pripadaju Mileševskoj eparhiji šokirala je odluka Ministarstva unutrašnjih poslova da vanrednim pravnim lijekom naredi sveštenstvu na teritoriji opštine Pljevlja da napusti Crnu Goru u roku od tri dana, tačnije 15. februara do ponoći.
U vrijeme dok se Crna Gora bori sa nezapamćenim vremenskim neprilikama, zbog kojih je proglašeno vanredno stanje, policija je, umjesto da spasava živote ugroženog stanovništva, odlučila da deportuje ili progoni sveštenstvo Srpske Pravoslavne Crkve. Ministarstvo unutrašnjih poslova odlučilo je da ratuje ne samo sa prirodom već i sa Bogom. Sveštenstvo i monaštvo Srpske Pravoslavne Crkve u Pljevljima se progoni od Ministarstva unutrašnjih poslova zato što je dobilo odbijenicu za privremeni boravak, jer, navode, nije dostavilo valjan dokaz o postajanju vjerske zajednice kojoj pripadaju. Da li je jedini valjan dokaz za ministra da se u policiji registruje osmovjekovno postojanje Crkve koja je stvorila državu Crnu Goru? Da li zna da na teritoriji opštine Pljevlja živi 57,07 % Srba i 24,34 % Crnogoraca, koji svi zajedno obavljaju svoje vjerske potrebe u hramovima i manastirima Srpske Pravoslavne Crkve?
Za resorno ministarstvo ne važi crnogorski Zakon o položaju vjerskih zajednica koji kaže da su samo novoosnovane vjerske zajednice dužne da se prijave ili odjave u roku od petnaest dana. Ministarstvo nije sačekalo odluku Ustavnog suda koji je trebalo da rješava žalbe sveštenstva na politički iskonstruisane odluke ministarstva. Kakva je grdna nevolja natjerala policiju da sprema deportaciju sveštenstva kada su svi putevi u državi neprohodni? Imaju helikoptere, ali čemu takav čin?
Dokle ide sljepilo vlasti kada većinskom srpskom stanovništvu u Pljevljima uskraćuje Ustavom zagarantovano ljudsko pravo na ispovjedanje vjere i vršenje vjerskih obreda? Progonom svih sveštenika, monaha i monahinja zatvorile bi se sve crkve u opštini. Crkveno bogosluženje ne bi imao ko da obavlja. Nema krštenja, vjenčanja, sahranjivanja, slavskih obreda. Šta je cilj takvog političkog djelovanja koje na bahat način krši osnovna ljudska prava? Da li je to prijetnja upućena posredno i vjernicima da mogu da očekuju stavljanje žute zvijezde na rukave da li ih očekuje progon ili civilizacijski iskorak u vidu bombi uništenja?
Tražimo objašnjenje i pozivamo državnu, lokalnu i sudsku vlast da svojim djelovanjem zaštite naša osnovna ljudska prava i poštovanje zakona ove zemlje. Pozivamo sve ljude dobre volje, nevladin sektor, intelektualce, na glas razuma. Zahvaljujemo na podršci Islamskoj vjerskoj zajednici koja je prepoznala pagubnost i nekorektnost odnosa Ministarstva unutrašnjih poslova prema sveštenstvu Srpske Pravoslavne Crkve. Efendija Samir Kadribašić rekao je da ovim potezom država samo nastavlja ono što je započela sredinom prošloga vijeka kada je vjerskim zajednicama oduzeta gotovo sva njihova imovina. Samo što je ovoga puta u pitanju mnogo jači atak atak na ljudsko dostojanstvo i čovjekovo pravo na život i rad.
Da li nam ministarstvo sprema progon i mrcvarenja u smislu primjene Zakona o strancima, gdje će porodice i sveštenike sa dvanaestoro djece smjestiti u prihvatilišta, kako bi naplatili njihove troškove smještaja? Dokle može da ide ponižavanje, ljudska mržnja i politička ostrašćenost?
Gospode Bože, molimo Ti se za mir, ljubav i razumijevanje svih ljudi. Slava Bogu
