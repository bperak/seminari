Završna konferencija povodom projekta Razvoj i jačanje usluga lokalne zajednice za decu sa smetnjama u razvoju i njihove porodice, održana je danas u Staroj Pazovi. Pod sloganom " Bolji smo zajedno " u projektu su učestvovale četiri sremske opštine Ruma, Stara Pazova, Irig i Pećinci. Ovim projektom su uspostavljene nove dve usluge - usluge nege i pomoći u kući u opštinama Stara Pazova i Irig i usluge dnevnog boravka u opštinama Ruma i Pećinci.
Projekat Razvoj i jačanje usluga lokalne zajednice za decu sa smetnjama u razvoju i njihove porodice je trajao dve godine (01.07.2011. - 30.06.2013.) i finansiran je od Evropske Unije (345.575), a delom i od strane lokalnih samouprava (48.906).
Osnovni cilj projekta je proširivanje ponuda socijalnih usluga u lokalnoj zajednici namenjenih deci sa smetnjama u razvoju i njihovim porodicama. Prvi korak je bilo mapiranje trenutne situacije na terenu. Na taj način, formirana je jedinstvena baza podataka potencijalnih korisnika usluga socijalne zaštite i razvijeni su kriterijumi za izbor dece kojima je ciljana pomoć najpotrebnija.
23 korisnika su u prethodne dve godine koristile usluge Dnevnog boravka u Rumi, kaže direktorica rumskog Centra za socijalni rad Danica Jeremić. " Projekat koji je bio u nadležnosti Centra za socijalni rad, u našem gradu je u potpunosti zaživeo. Posle dve godine stručnog, napornog, izazovnog i lepog rada mi imamo divan prostor Dnevnog boravka za rad sa decom sa smetnjama u razvoju. Imamo divne, mlade i stručne radnike, koji su veoma posvećeni svim željama i potrebama korisnika. Naravno imamo i našu decu koja su puna razdraganosti i sreće, što je samo po sebi dokaz uspešnosti i potrebe ovakvog projekta. Na kraju moram spomenuti i roditelje koji zadovoljstvo, razvijanjem ove usluge, dele sa svim radnicima Centra za socijalni rad i lokalnom samoupravom. Još jednom bih se zahvalila svim prijateljima koji su nam pomogli u projektu Evropskoj Uniji, Unicefu, republičkim organima, opštinama sa kojima smo zajedno implementirali nove usluge ".
Tokom prethodne dve godine iz EU fondova finansiran je boravak 15 korisnika, dok je njih osmoro dotirano iz budžeta opštine Ruma. Jedan od uslova za realizaciju ovog projekta bila je održivost, što se u Rumi neće dovesti u pitanje, kaže pomoćnik predsednika opštine zadužen za socijalna pitanja Krum Vasev. " Lokalna samouprava će nastaviti finansiranje celokupnog rada Dnevnog boravka, to je sada i zasebna pozicija u opštinskom budžetu. Projekat se pokazao kao apsolutno opravdan i jednostavno moraju se svim građanima obezbediti ista prava. Posebno kada su u pitanju deca sa smetnjama u razvoju i dokle god postoji potreba za ovakvim programima mi smo tu da pomognemo. Takođe, siguran sam da ćemo vrlo uskoro pokrenuti zajedno sa Centrom za socijalni rad i neke nove programe ", kazao je Vasev.
Dragica Vuletić je samo jedan od roditelja koji je želeo da izrazi zahvalnost zbog rada Dnevnog boravka u Rumi. " Moja ćerka Sofija, a sigurna sam i druga deca, ide puna elana u Dnevni boravak, da se druži i uči. Stručna lica rade u Boravku, pa do izražaja dolazi i terapeutski momenat. Deci sa smetnjama u razvoju Dnevni Boravak je druga kuća i veoma sam srećna što u našoj sredini postoje ovakvi programi ".
Za razliku od starog medicinskog modela, koji je ovu decu stavljao u položaj korisnika socijalnih davanja, novi socijalni model prepoznaje i podržava njihove potencijale, a od društva traži da stvori uslove u kojima bi oni mogli da ostvare svoj maksimum. Ovakvi i slični projekti inkluzije stvaraju šansu da svako dete sa smetnjama u razvoju postigne najviše što može i postane ravnopravan član društva, poručeno je sa Završne konferencije.
