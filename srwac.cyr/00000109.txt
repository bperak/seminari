Istorija
Uporedo sa razvojem varošice izgrađen je balneonaseobinski deo Bukovičke banje. Na mestu gde je danas park i izvori kisele vode, bile su baruštine. U četvrtoj deceniji XIX veka sve do 1835. god. na prostoru izvora kisele vode nije bilo ničega sem čajira gde se stoka napasala. Godine 1835. na mestu starog izvora, kasnije izvora Knjaz Miloš napravljen je izvor za pijenje vode. Na izvoru je postavljena stublina (velika lula od drveta) čime je izvršena prva kaptaža izvora. Sledeće 1836. god. Fridrih Hruschaner je izvršio prvu kvalitativnu analizu mineralne vode.
U banji 1846. god. podignuto jedno praviteljstveno zdanje od 6 soba kao prihvatilište za bolesnike, a otvorena je i jedna ugodna mehana.
U 1849. god. kupljeno je zemljište na kome su obeležene staze i zasađeno je drveće, uređen je i nov izvor, kasnije nazvan Knjaz Mihailo i kupatilo talpara koje je imalo bazen sa hladnom kiselom vodom.
U 1856. god. podignut je park, a 1858. god. izgrađen je i smeštaj za goste koji su tu dolazili da se leče. Za vreme Kneza Mihaila Obrenovića počela 1860. god. balneonaseobinska izgradnja i uređenje. Pored kupatila talpara podignuto je i kupatilo đulara 1861. god.
Obraćajući posebnu pažnju Bukovičkoj banji, Knez Mihailo je 1862. god. podigao konak u kome je odsedao za vreme svog boravka u banji.
Godine 1865. otpočela je izgradnja velelepne zgrade Staro zdanje koja je završena 1868. god. Zgrada je podignuta na uzvišici severnog dela parka okrenuta fasadom prema Bukulji, koja je tada bila između sela Bukovika i Aranđelovca i imala je 54 gostinjske sobe.
Izgradnjom Starog zdanja podignuto je i parno kupatilo koje je potpuno instalisano u periodu od 1868. do 1870. god., što je Bukovičku banju svrstalo u najbolja balneoturistička naselja Srbije tog vremena. Izgradnja i uređenje Bukovičke banje nastavljena je sve do Prvog svetskog rata. Bukovička banja 1907. god. dobija atraktivan hidrotermalni paviljon podignut nad izvorom Knjaz Miloš. Uređenje ovog izvora omogućilo je uvećanu eksploataciju stone mineralne vode sa kojom se otpočelo još 1863. god. Od 1930. god. Bukovička banja je pripala Dunavskoj banovini i dodeljena na upravu štedionice Dunavske banovine, koja ju je uređenjem uzdigla na rang banje evropskog glasa.
U 1935. god. otvoren je izvor termalne vode. Tada je kaptiran i izvor Kubršnica za aranđelovački vodovod.
Tokom 1938. god. završena je izgradnja zatvorenog modernog kupatila. Gradio se hotel Šumadija i rekonstruisan je banjski park. Bukovička banja je u ovom periodu uvršćena u važna jugoslaovenska prirodna lečilišta i turistička mesta.
Prvo flaširanje minerlne vode na teritoriji Srbije otpočelo je 1863. god. u Bukovičkoj banji.
