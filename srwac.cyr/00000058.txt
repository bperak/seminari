You are here
Ministar
Prof. dr Zorana Mihajlović
Prof dr. Zorana Z. Mihajlović rođena je 1970. godine, u Tuzli. Osnovnu i srednju školu završila je u Beogradu, kao najbolja u generaciji. Diplomirala (1993), magistrirala (1998) i doktorirala (2001) na Univerzitetu u Beogradu Ekonomskom fakultetu, sa temama iz oblasti energetike i ekonomije (diplomski rad Energetski resursi u Evropskoj ekonomskoj zajednici, magistarski rad Energetski sektor Srbije i odabranih evropskih zemalja Francuske, Nemačke i Švedske, doktorska disertacija Energetika i privredni razvoj Analiza međuzavisnosti na primeru Srbije i zemalja Evropske Unije.
Zvanje naučnog saradnika stekla je 2006. godine, na Ekonomskom fakultetu u Beogradu, zvanje docenta na Megatrend Univerzitetu 2008. godine, a zvanje vanrednog profesora oktobra 2011. godine.
Od završetka fakulteta, uporedo se bavi naučnim i stručnim radom u praksi. Bila je zaposlena u Prvoj ekonomskoj školi u Beogradu do 1996, godine, a do 2006. godine, radi u Javnom preduzeću Elektroprivreda Srbije Javnom preduzeću za prenos električne energije Elektroistok, na radnim mestima zamenika rukovodioca Službe knjigovodstva, rukovodioca Službe plana i analiza i savetnika Sektora za finansijske poslove.
Od 2004. 2006. godine angažovana je u Vladi Srbije, kao savetnik potpredsednika Vlade za energetiku i politiku zaštite životne sredine, nakon čega je radila u Javnom preduzeću Aerodrom Nikola Tesla Beograd, kao savetnik za energetsku efikasnost generalnog direktora, do 2007. godine.
Do 2010. godine obavljala je poslove savetnika za energetiku tadašnjeg predsednika Vlade Republike Srpske, Milorada Dodika.
Bila je član Upravnog odbora JP EPS (2004 - 2007), kao i glavni i odgovorni urednik mesečnika EU Market (2007 - 2008), a od 2008. godine je zaposlena na Megatrend Univerzitetu. Oktobra 2011. godine imenovana je za prorektora za nauku tog Univerziteta.
Autor je i koautor četiri knjige iz oblasti energetike i održivog razvoja, učesnik u mnogim nacionalnim i međunarodnim projektima i konferencijama i do danas je napisala i objavila preko dvestotine radova o problemima i mogućnostima srpskog energetskog sektora, u komparaciji sa regionom i zemljama EU, a u cilju dostizanja održivog razvoja.
Osnivač je NVO Ženska vlada, član NVO Evropski pokret u Srbiji, i organizacije East West Bridge, kao i član redakcijskog odbora časopisa Eko Srbija. Poseduje sertifikat specijalističkog seminara Metodologija savremene korupcije (Canadian Development Agency i Centar za menadžment)
Član je Srpske napredne stranke od 2009. godine i predsednik je Saveta stranke za energetiku i rudarstvo. Do oktobra 2012. godine bila je član Predsedništva, kada je na Skupštini Stranke, izabrana za potpredsednika SNS.
Od maja do formiranja vlade, jula 2012. godine bila je narodni poslanik u Parlamentu Srbije, kada je imenovana za Ministra energetike, razvoja i zaštite životne sredine Vlade Republike Srbije.
