Viva vox 
Koncert hora Viva Vox održan je 18. maja 2013. godine u 20 sati u prepunoj sali bioskopa Zvezda u Boru u organizaciji Ustanove,, Centar za kulturu opštine Bor. Glasom, bez i jednog instrumenta, članovi su izvodili najpoznatije svetske hitove, kao i domaće numere. O oduševljenju publike i zadovoljstvu izvođača svedoče aplauzi i tri bisa kojima su Borani produžili uživanje u koncertu.,, Viva Vox je hor iz Zemuna koji se pretežno bavi a cappella (bez instrumenata) obradama pop-rok muzike uz pratnju bitboksa. U početku, hor,, Viva Vox se bavio klasičnom muzikom i izvodio dela Mokranjca, Vujića, Mocarta... Međutim, uvek su najviše uživali u zabavnim delima kojima su bolje dopirali do publike. Od 2008. godine sami pišu aranžmane za pesme grupa Queen, Abba, Vampiri, koje izvode bez pratnje instrumenata, a od 2009. godine u svoj nastup su uključili i bitboks. Hor Viva Vox održao je mnogo samostalnih koncerata, učestvovao na različitim manifestacijama i organizovao turneje u Grčkoj, Bugarskoj, Hrvatskoj, obišli su i Poljsku, Češku i Crnu Goru. Ipak, ono što nikada neće zaboraviti je nastup u Ujedinjenim Nacijama gde su uz svetske hitove, izveli numere Marš na Drinu i Ajde Jano. Viva Vox na poseban način doživljava muziku, članovi joj se prepuštaju, a zatim publika uživa u nezaboravnom spektaklu. Tako je bilo i sa Boranima, koji će dugo pamtiti glasove članova hora Viva Vox. U budućnosti, hor,, Viva Vox će nastaviti da se bavi a cappella obradama popularne muzike, ali i da eksperimentiše sa različitim muzičkim žanrovima i pomera granice nemogućeg kada je u pitanju ljudski glas. Njihova najveća želja je da pod vođstvom svog dirigenta Jasmine Lorin nastave da u pravom svetlu predstavljaju našu zemlju u inostranstvu, a da u Srbiji pomognu popularisanje horske muzike. 
