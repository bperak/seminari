Postani član 
Prijava na mejl listu 
Preslovljavanje 
Statistika poseta 
Takvog čoveka, kaže saborac, mogao je ubiti samo onaj ko ne zna ni šta je rat, ni šta je Srpstvo. 
Rođen 1958. godine u selu Kovačićima pored Bijeljine. Do rata je radio kao socijalni radnik u Bijeljini. Žena Bojana, iste struke, imaju dva maloljetna sina, u momentu Mauzerove pogbije. Ali, iako je mogao imati pola grada, i posle rata sa porodicom ostao u dvosobnom stanu pri Centru za socijalni rad. Zajedno sa Arkanom odlučujuće doprineo oslobađanju Bijeljine, od muslimana. Postaje komandant garde " Panteri ", koja je bila jedna od najelitnijih jedinica u RS. 
Dokumentarni film o jedinici " Panteri " 
Iako jedan od osnivača SDS-a, početkom 1996. napušta vladajuću partiju, zbog kako sam kaže " lopova koji su je upropastili ", i osniva Demokratsku stranku RS. Postaje poslanik Skupštine RS kao nosilac liste Demokratsko-patriotskog bloka. Za stanje u RS znao je da kaže da je gruba i primitivna kopija sistema u Srbiji. Kad je Biljana Plavšić krenula u borbu kriminala, Mauzer joj je bio jedan od glavnih oslonaca. Do kraja se borio protiv unovčavanja srpstva vođen sopstvenim motom: " Kad oduzmemo od onih koji su u ratu uzeli sve što nisu imali, i odužimo se onima koji su za Otadžbinu dali sve što su imali, možemo reći da imamo državu. " Zbog toga je, kažu, morao da plati. Onaj ko se sav posvetio borbi protiv kriminala, ubijen je kao poslednji kriminalac. 
Početkom 1998. imenovan je za načelnika Uprave policije RS. Tuk o ga glas da hoće da ganja sve živo. U tom ganjanju, u julu 1998. godine, dogodio se atentat na njega. Prilikom postavljanja eksploziva pod njegov automobil poginuli su Vladimir Neretnjak i Stojan Maksimović, za koje se ispostavilo da su aktivni oficiri VRS. U srijedu uveče, 7. juna 2000. godine u Bijeljini je kalašnjikovom izrešetan i ubijen. 
Kritične večeri Mauzer je pošao u selo Velika Obarska da vrati džip semberskom mlinaru Čedi Pavloviću. Kilometar od centra, kod željezničke stanice, kad je stao da primi u kola vremešnu Jelisavetu Ljubojević koja je stopirala, izrešetan je iz automatskog oružja. Policija je saopštila da su ubice bile u crvenoj tojoti, registarska tablica " 099 - J-206 ", za koju se ispostavilo da je ukradena i da je vlasništvo bijeljinskog DP " Napredak ". Automobil, dva kalašnjikova i odjeća napadača, pronađeni su na magistralnom putu za Ugljevik, u selu Hase. Nekoliko dana kasnije, načelnik bijeljinskog Centra javne bezbednosti Savo Cvetinović saopštava da nije utvrđeno kome pripadaju otisci pronađeni u automobilu, da će sve zavisiti od toga kuda budu vodili tragovi, te da je zatražena pomoć SFOR-a, koji je tog dana izvodio vežbe. I to bi, što se tiče policije, bilo sve. 
Na Mauzerovoj sahrani hiljade ljudi u rodnim Kovačićima. Opelo služi vladika zvorničko-tuzlanski Vasilije, prisutni i predstavnici MUP RS i VRS, veterani iz " Pantera "... Prisutan i lovac na Tita, Nikola Kavaja. Pita, jel smo komunjarski ili četnički list, kad sazna, kaže da ono što od njega čujemo, možemo da publikujemo. Mauzera upoznao preko " pošte ", dok je bio u zatvorima SAD, po povratku u Otadžbinu sreo se sa tim čovekom, junakom i srpskim patriotom nekoliko puta. Bio mu je brat, i po pušci, i po krvi, i po ideologiji, teško mu pala njegova smrt, voli junake. Završava upozorenjem " Ovo što sam ti kaza ', nemoj da mi okreneš, ja ću te potražit "... 
Sagovornici bliski Mauzeru upoznaju nas sa " genezom " njegove likvidacije. Smetao i Palama i Beogradu, znao kako ide linija komandovanja. Bio opasan zato što nije samo govorio, recimo, da je Slobodan Milošević najveće zlo srpskog naroda, imao muda i da nešto uradi, i to se znalo, to su ponajbolje znali oni gore. Iako mu je, zbog prekoračenja ovlašćenja u istrazi povodom ubistva Srđana Kneževića doživotno zabranjen rad u policiji, njegova reč i informacija su u krugovima vlade, pa međunarodne zajednice, imali snagu funkcije. Navodno mu je Dodik ponudio mesto savetnika za nacionalnu bezbednost. 
Kako se mnogo špekulisalo sa tim da li je Mauzer na haškoj listi, Hag se nije izjašnjavao, u nekim krugovima je " provaljeno " da on ima specijalan status svedoka optužbe. I mada je, kažu, Mauzer odbijao sve vrste kontakta sa takvim polazištem, mnogi su se uplašili njegovog eventualnog dobrovoljnog odlaska u Hag. Sam je, u šali, govorio da ako ode, biće gradonačelnik zatvora, a Momčilo Krajišnik njegov zamenik. 
Poznavaoci prilika kažu i da je istragom oko ubistva Srđana Kneževića došao i do podataka o ubistvima u Srbiji, da je to glavni razlog njegovog smenjivanja sa mesta načelnika Uprave policije RS, u čemu su se poklopili interesi domaće mafije i međunarodne zajednice. Da je znao mnogo, i sve beležio. Da je sve na " sigurnom ". Među znake upozorenja ubrajaju skorašnju TV izjavu " pod Palmom " radikalnog srbijanskog političara da je Mauzer bio junak u ratu, ali da je posle rata počeo da potkazuje druge da bi se lično oprao, te emisiju fantomske paljanske Televizije S, u kojoj su dvojica koje je Mauzer optužio za ubistvo Kneževića, povodom njegove odgovornosti zbog maltretiranja i lažnih optužbi, izjavili da za Mauzera postoje tri pravde pravosuđe, božanska i zemaljska pravda. Na kraju će nam reći da je Mauzerovim ubistvom atmosfera straha i nesigurnosti preseljena iz Srbije u RS, a u vezi sa adresom ubica, da je u brojnim ubistvima u Srbiji " bilo dosta mobe iz RS došlo vreme da se mobe vrate ". 
BORBA SA KOPIJOM: Jedan od sedam sveštenika govori nad odrom Mauzera da se može pretpostaviti da njegovim ubicama nije ni prvi, ni poslednji, da je rafal ispaljen u njega rafal u sve čestite Srbe i patriote, da su sve velike imperije propale onda kad su se previše osilile, a pogotovu su propale zločinačke grupe i pojedinci zločinci... 
Sunce upeklo, kilometarska kolona se pružila ka porodičnom groblju u Kovačićima. Pred rakom govori načelnik opštine Dragomir Ljubojević (SDS), činovnički, o ocu, suprugu, sinu, komandantu, političkom radniku koji je u srcu uvek bio socijalni radnik; general VRS u penziji Budimir Gajić iznosi " ličnu procenu i ocenu " da je Mauzerova smrt proistekla iz njegove borbe za pravdu i red u ovoj državi. U ime " Pantera " se oprašta Duško Tuzlančić, koji reče da za sve što je pokojnik uradio od 92. do 2000, a uradio je mnogo, od države nije dobio ni hvala, i reče da kad bi hteo da zapreti ubicama, kako bi im trebalo zapretiti, rekao bi, požurite ako hoćete još koga da ubijete, imate vremena, možete nas naći u redu pred nekom od ambasada zemalja koje su to zaslužile, ova to sigurno nije... 
Brojna sarajevska glasila su ga optuživala za zločine i pisala pisma Haškom Tribunalu, ali ga niko iz Haga nije pozvao. 
Autor: Dragan Todorović 17.06.2000. 
17. aprila 2010. godine, Tužilaštvo BiH je osudilo osumnjičenog kriminalca Đorđe Ždrale na 20 godina robije za ubistvo Ljubiše Savića Mauzera. Međutim, nije rečeno ko su nalogodavci ubistva Mauzera. 
