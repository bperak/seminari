Velike teme i insistiranje EU da ih rešimo dovele su do percepcije građana da integracije imaju više veze sa visokim političkim pitanjima i pritiskom nego sa životom i svakodnevnim temama koje su ljudima važne, kaže članica Predsedništva Demokratske stranke i predsednica Odbora za evropske integracije Skupštine Srbije Milica Delević u intervjuu sa Nadeždom Gaće i Jelkom Jovanović 
Naredne sedmice delegacija koju čine potpredsednici Vlade Srbije Aleksandar Vučić i Suzana Grubješić i predsednica skupštinskog Odbora za evropske integracije Milica Delević putuje u Berlin da u susretu sa tamošnjim zvaničnicima oslušne nemački puls pred predstojeću rundu u evropskim integracijama Srbije i pokuša da ubedi sagovornike da je Srbija na dobrom putu napretka koji neće napustiti. Javnost je iznenađena činjenicom da predstavnica opozicije putuje zajedno sa vlastima. 
" Mislim da je važno što u Berlin ide i predstavnik parlamenta. Čini mi se logičnim da to bude predsednik Odbora za evropske integracije, što je mesto koje je u ovom sazivu pripalo opozicionoj Demokratskoj stranci. I kao predsednici Odbora, i kao članici DS koja je od nastanka posvećena putu Srbije u Evropsku uniju, drago mi je da i sa ove pozicije mogu da doprinesem tom cilju suštinski važnom za Srbiju. Neće pola nas samo oni koji glasaju za vlast koja će nas jednog dana dovesti do EU ući u nju, nego svi mi ", kaže Milica Delević u intervjuu za Novi magazin i dodaje: " U neposrednom okruženju imamo primere političke polarizacije koji nisu dobri jer sprečavaju zemlju da radi na pitanjima od šireg interesa. Izazov je da mi ne budemo takva zemlja ". 
Veruje se da je put u Berlin ključan za dobijanje datuma pregovora. Koliko su zaista i poseta i sagovornici presudni za budućnost Srbije? 
- Važno je sve što može da utiče na brže odlučivanje o datumu pregovora sa Srbijom o članstvu u EU, a svaki razgovor s parterima iz Nemačke mnogo može da doprinese. Ti razgovori nisu samo prilika u kojoj objašnjavate šta je učinjeno, već i pomažete drugoj strani da sameri i sagleda urađeno i ono što treba učiniti u svetlu odluke koja se očekuje, uz objašnjavanje da je pozitivna odluka najbolja podrška nastavku procesa. 
Ako pozitivna odluka o datumu ne usledi u junu, hoće li je nemački izbori odložiti za narednu godinu. Spekuliše se da Bundestag u jeku izbora neće razmatrati slučaj Srbije? 
- Ova godina je izborna za Nemačku, a sledeća za Evropski parlament. Izbori su deo demokratske procedure koja u fokus stavlja pitanja bitna za zemlju ili organizaciju u kojoj se izbori dešavaju. Za nas je debata svake članice EU i donošenje odluke o Srbiji važna, ali nije središte rasprave na njihovim izborima. 
Zato je za nas najvažnije da uradimo sve što možemo da Izveštaj koji Evropska komisija priprema za april bude što je moguće više pozitivan i da što jasniju preporuku na osnovu koje mogu započeti nacionalne procedure u zemljama članicama. Početak pregovora je važan pošto znači i dominaciju tema koje u Srbiji institucionalizuju određenu vrstu normalnosti i razgovore koji se tiču daljeg napretka na polju reformi pravosuđa, borbe protiv korupcije, ali i sektorskih reformi u oblasti energetike, zaštite potrošača, zaštite životne sredine i mnogih drugih. 
Iako je veoma značajno za nas da se taj datum što pre desi, još je važnije uspostavljanje svesti da radite dobre i važne stvari i da odluka o datumu ne menja taj reformski smer. Tako i dijalog Beograda i Prištine i reforme koje nas čekaju treba da budu deo našeg uverenja da krećemo valjanim putem. 
Prošli smo sličnu proceduru sa Holandijom, ali pitanje je da li izostanak odluke u junu prolongira nastavak za godinu dana? 
- Holandija je isticana kao zemlja koja očekuje više u vreme kada je našim evropskim razgovorima dominiralo pitanje saradnje sa Haškim tribunalom. Lično izbegavam isticanje zemalja " prijatelja " i " kočničara ", polazeći od toga da sve žele Srbiju u EU. Umeće je imati rezultat i sa svima izgraditi dobre odnose na osnovu kojih oni koji žele da pomognu, mogu to lakše da učine. 
Šta bi ta godina mogla da znači za javnost u Srbiji? 
- Umesto razmišljanja šta ako nešto ne bude, uvek je bolje koncentrisati se na ono što treba da učinimo da do toga dođe. Mišljenjem Evropske komisije iz 2011. o našem zahtevu za članstvo u EU jasno je rečeno da Srbija, bez obzira na potrebu da u određenim reformskim oblastima uradi više i bolje, ne samo da zaslužuje status kandidata, već i početak pregovora čim ostvari napredak u ključnom prioritetu normalizaciji odnosa sa Prištinom. Od tada je došlo do novih pomaka, dijalog traje, a samim tim i mogućnost daljeg pozitivnog uticanja na preporuku Komisije. 
Šta će za javnost u Srbiji značiti eventualno odlaganje? 
- Neću ništa novo reći presudno je stvaranje atmosfere da se krećemo putem dobrim po nas same i to će rezultirati napretkom. Podsetiću vas da smo dugo čekali na primenu Prelaznog trgovinskog sporazuma, ali kada je priznat napredak koji je učinjen, na tom " talasu " je doneto nekoliko pozitivnih odluka. Napredak u zemlji dovodi i do napretka u evropskim integracijama, nekada te odluke ne stignu odmah nakon učinjenog pomaka, ali uvek stignu. A vreme koje ste proveli radeći važne stvari za zemlju niste izgubili. 
Dugo traje evropska priča o Srbiji i u njoj, pa javnost stiče uverenje da se Srbija više uslovljava nego drugi i opada podrška koja je na početku bila znatna. 
- U početnoj velikoj podršci EU objedinjavala nas je želja da živimo bolje i u stabilnijoj zemlji. Međutim, rešavanje političkih pitanja važnih za evropski put nas je delilo. Velika su pitanja bila naš odnos sa Crnom Gorom dok smo bili u zajedničkoj državi, odnos prema prošlosti oličen u potrebi saradnje sa Haškim tribunalom i kasnije način na koji ćemo rešiti kosovski problem. Praktično, ono što nas je ujedinjavalo nismo mogli da ostvarimo jer nas je delilo ono što je bilo potrebno da ostvarimo. 
Takođe, reforme i njihovi pozitivni efekti vezuju se za one koji ih vode u zemlji, ne stavljaju se u kontekst evropske agende, dok se politička uslovljavanja ili odluke vezane za političke teme kao što su nedavne oslobađajuće presude Haškog tribunala koje su doživljene kao izostanak pravde za žrtve, automatski stavljaju u EU-koš. Jedini slučaj direktne povezanosti bilo je ukidanje viznog režima, kada su građani jednu važnu povlasticu povezali sa odlukom Evropske unije. 
Ipak, današnji nivo podrške i njena struktura pokazuju dve stvari da ima prostora i za racionalnu politiku, u kojoj građani očekivanja od evropske integracije definišu kao bolji život za svoju decu, ali i za onu koja naglasak stavlja na povređenost ljudi dosadašnjim tokom i dužinom procesa. 
Građani Srbije Kosovo stavljaju na četvrto, peto mesto prioriteta, sem kada su evropske integracije u pitanju. 
- Uvek kada se procesi na Kosovu smatraju ugrožavajućim po Srbiju i Srbe uočljiva je briga građana, a već pominjani pritisci da se u kontekstu evropske integracije otvorena pitanja reše, na građane deluju polarizujuće. Suština je da bismo otvorena pitanja u svakom slučaju morali rešavati, ne bismo ih mogli zaboraviti, čak i da nećemo u EU. 
Pre godinu dana aktuelizovana su i pitanja nerešenih privatizacija sa Litvanijom i vlaško pitanje u odnosima sa Rumunijom. Svi gledamo u Nemačku, ali mogu li se ponoviti te situacije i sada? 
- U EU se dešava, da je tako nazovem, određena nacionalizacija ovih procesa. Ranije je bila praksa da se članice u Savetu saglase s predlogom Komisije, a ponekad su bile i velikodušnije kao u slučaju Grčke i Slovačke. Sada su često kritičnije od Komisije, pa do izražaja dolaze i bilateralne teme ili se nameće korpus pitanja koja neke članice više vrednuju, recimo poštovanje ljudskih prava. 
To nije nerazumljivo pošto članice odgovaraju svojim biračima i moraju im odgovoriti na sva pitanja iz procesa proširenja, pa i sporna. Mislim da je lakše " saplesti " zemlju bilateralnim pitanjima ako i inače nema saglasnosti da je postignut veliki napredak, ali da je preovlađujuće uverenje da ima napretka ipak jedna vrsta brane. 
Mi Evropsku uniju gledamo samo kroz prizmu njenog ponašanja prema nama, ne vidimo druge procese, uključujući i sistem odlučivanja u EU dovoljno je da se samo jedna zemlja ne saglasi pa da se zakoči promena osnivačkog ugovora. Za zemlju koja teži članstvu u EU nismo mnogo pažnje posvetili činjenici da su se evropski lideri saglasili o Predlogu budžeta koji su uputili evropskom parlamentu. Ta saglasnost postignuta je nakon neuspeha u novembru i pokazuje koliko je proces ostvarivanja saglasnosti potreban za odluke unutar EU težak, i to ne samo kada su u pitanju odluke u vezi s nama ili proširenjem uopšte. 
Taj budžet je za Srbiju bitan pošto on određuje i visinu pretpristupnih fondova, ali i zato što prioriteti uočljivi kroz usvojene budžetske stavke pokazuju način na koji će se EU razvijati u narednom periodu i kako će se boriti protiv krize, što je opet bitno i za nas. 
Nadam se da će vrednost pretpristupnih fondova ostati na nivou od 0,7 odsto od ukupnog budžeta, koliko je bilo predviđeno, i pored smanjenja stavke Globalna Evropa u kojem se nalazi. To znači alokaciju ne manje od 200 miliona evra godišnje, kao i učešće u programima zajednice, uz mogućnost, videćemo koliko u praksi ostvarivu, hvatanja infrastrukturnog priključka za projekte u kojima zemlje članice učestvuju kroz Fond za povezivanje Evrope. 
Postoji ideja da se u slučaju izostanka datuma uradi Okvir za pregovore o članstvu, kao i analitički pregled poglavlja koja se odnose na vladavinu prava i borbu protiv korupcije i time olakša budući napredak. 
Do aprila se treba držati toga šta još valja učiniti da dobijemo datum. Videli smo da se i kada nema opšte saglasnosti nađe način da se napredak posvedoči, a na duži rok i uskladi. Verujem da će pozitivnog signala biti, na ovaj ili onaj način. 
Posle svih turbulencija koje je EU imala, pa i najnovijih, kakav je Vaš stav prema toj zajednici? 
- Evropu potresa kriza, ali nije prva. Unija i jeste rezultat prevazilaženja kriza najpre potrebe da se Evropa obnovi ekonomski i bezbednosno i pomire raniji neprijatelji, zatim krize konkurentnosti koja je nametnula prvu promenu osnivačkih ugovora i usvajanje jedinstvenog evropskog akta, pa promena okolnosti nametnutih hladnim ratom na koji je Ugovor iz Mastrihta bio jedan od odgovora. 
Ova kriza deluje ozbiljnije i uverena sam da će odgovor EU na nju biti nova promena. Vidimo da se sada on nazire kroz pokušaj uspostavljanja dublje fiskalne integracije i bankarske unije. S druge strane, političku podršku integraciji nije lako obezbediti. Potreba za dubljim povezivanjem, koju određuje prevazilaženje krize, i mogućnosti obezbeđivanja političke podrške za to, odrediće odgovor EU. 
- Odnose u Uniji treba posmatrati kao pitanje koristi od učešća u jednom otvorenom prostoru i gubitka kroz odricanja zbog zajedničkih odluka na koje ne mogu da utiču. Govor britanskog premijera Dejvida Kamerona je zanimljivo štivo za svakoga u Srbiji ko preispituje naš evropski pravac. Ekonomska snaga i značaj Velike Britanije nisu uporedivi sa onima koje ima naša zemlja, pa opet Kameron ukazuje na potrebu ostanka u EU, ne smatrajući Norvešku i Švajcarsku primerima koje njegova zemlja treba da sledi. 
- I onima koji se ne bave proučavanjem teorije, već samo putuju kroz zemlje Unije, jasno je da su te zemlje dovoljno različite i da se niko nije odrekao svojih osobenosti. Odričete se mogućnosti da sami donosite odluke u oblastima u kojima je suverenost podeljena, a to su, pre svega, oblasti koje se odnose na jedinstveno ekonomsko tržište. Kada bi svako odlučivao o tome koje je mleko ili meso prihvatljivo, koja farba za zidove ili šta je alkoholno piće što se sve kroz istoriju dešavalo jedinstveno tržište ne bi moglo da funkcioniše. Mora se dogovoriti šta je ono što je zajednička odluka da bi se jedinstveno tržište održalo, da bi potrošači u tome bili bezbedni. 
Češće sam putujući čula upozorenje da ćemo morati da se odreknemo nekih trgovinskih ugovora, a ne osobenosti. I sada kada sklapamo ugovore o slobodnoj trgovini bitan činilac je da li su to zemlje s kojima EU ima regulisane trgovinske odnose ili ne, pošto ulaskom odustajemo od pojedinačno zaključenih sporazuma i postajemo deo zajedničke trgovinske politike EU. Ali, to ne znači da naše veze sa dosadašnjim partnerima prestaju, već su regulisane trgovinskim režimom koji s njima ima EU, a on je veoma razuđen. 
Ima primedaba da već gubimo. 
- Svaki sporazum o slobodnoj trgovini jeste odnos troška i koristi trošak je odustajanje od naplate carina na robu koju dolazi iz drugih država, a dobit to što se roba koju plasiraju vaši izvoznici ne carini. Nema mogućnosti ugovora bez obostranog troška i dobiti, ne samo sa EU, nego uopšte. Osiguravanje velikog tržišta od posebnog je interesa za naše proizvođače, a merenje odnosa koristi i troška konstantno donosi dominaciju dobiti. 
Krugovi 
Mogu li ti procesi da dovedu do redefinisanja odnosa u EU, do koncentričnih krugova o kojima se govori? 
- I sada imamo različite stepene udruženosti članice koje učestvuju u ekonomskoj i monetarnoj uniji i one koje to ne čine. Slično je i sa šengenskim prostorom i evropskom bezbednosnom i odbrambenom politikom. Homogenost u organizaciji sa 27 članica neminovno je manja od zajedništva šest osnivačkih članica, ili devet ili 15 koliko ih je u raznim fazama bilo. Verujem da se te razlike mogu produbiti, ali je ključno očuvanje nosećeg dela evropskog projekta, a to je jedinstveno tržište. 
Uporište za pregovore o Kosovu 
Kako su ljudi sa vlasti koji slove za nacionalno osvešćene mogli lakše da nastave pregovore nego prethodni iz tzv. demokratskog korpusa? 
- Prvo, ova vlada uživa veću i stabilniju skupštinsku podršku, drugo, partije koje je čine imaju, budimo realni, jače uporište među Srbima na severu Kosova. Treće, i oni koji bi želeli da kvare proces pre će je saslušati i, četvrto, opoziciju danas u najvećoj meri čine proevropske snage koje ne mogu dobiti politički kapital opstruiranjem procesa. 
Napokon, ova vlada je došla u trenutku kada je već uspostavljen dijalog na tehničkom nivou i postignuti određeni rezultati što je, baš kao i hapšenje i izručivanje optuženih za ratne zločine i važni pomaci u regionalnoj saradnji, pre svega sa Hrvatskom i BiH, bio uslov za dostignuti nivo u evropskim integracijama. Naravno, to ne umanjuje težinu zadatka s kojim se suočava ova vlada i važnost učinjenog napretka. 
Aktivnost vaših prijatelja 
