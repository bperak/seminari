Prva sportska grana o kojoj postoje pisani podaci je streljaštvo. Godine 1795. pominje se stelište u šumici šeriblovog vinograda. Prvi zabeleženi lokalni šampion u streljaštvu bio je Danilo Milošević, koga zapisi pominju kao " kralja pucanja ". Treba navesti 1863. godinu kada je uvedena gimnastika u nižu realku, kao i 1879. kada je osnovano " Srpsko gimnastičko društvo ". Šah, prema zvaničnim podacima počinje 1892, a u to vreme najpoznatije ime bio je Sava Gerdec, poznat kao " najjači amater sveta " koji je u nezvaničnim susretima pobeđivao i takve šahovske veličine kao što su bili Aljehin i Kapablanka. Šah klub, koji i danas radi pod nazivom " Bora Kostić ", konačno je osnovan 1924. godine. Nakon ovoga sve dobija ubrzanje i krajem 19. veka osnovani su mačevalački i biciklistički klub. Prva biciklistička trga organozovana je 1897. godine. 1903. osniva se prvi fudbalski klub i odigrava prva utakmica, a 1906. osniva teniski klub. Atletika na ove prostore dolazi 1926. kada je osnovan " Vršački atletski klub ", sa namerom da razvija samo tri sporta: rvanje, boks i mačevanje. Početkom tridesetih godina 20. veka počinje se igrati odbojka a ženska ekipa, počev od 1931. tri godine uzastopno osvaja županijsko prvenstvo. 
Posle II Svetskog rata prvi veći uspeh beleže juniorke novoformiranog košarkašog kluba " Jedinstvo ", 1952. osvajanjem titule prvaka jugoslavije. U to vreme, a i kasnije, velike uspehe postižu rvači, jedriličari, odbojkaši i odbojkašice. Streljaštvo, sa kojim je sve počelo, daje nezaboravna imena: Nikola Orta, osvja najvišu titulu u streljaštvu " majstor strelac " i Ivan Jakov, koji je dva puta bio šampion Jugoslavije, više pute vicešampion, kao i šampion Vojvodine. Gimnastičar Sreta Stefanović, sedam puta osvojio prvenstvo države na krugovima, a bio je i član reprezentacije Jugoslavije na 15. olimpijskim igrama u Helsinkiju 1952. godine. Božidar Komac, jedriličar, osvojio titulu svetskog prvaka, u Engleskoj 1954. u klasi dvoseda osvojio je prvenstvo sveta, dok je na svetskom prvenstvu u Poljskoj bio četvrti. Interesantno je pomenuti da njegova dva rekorda postavljena 1953. godine još nisu oborena. Komac je u svojoj karijeri postavio jedan svetski i jedanest državnih rekorda. Planinari u Vršacu imaju dugu tradiciju, nastala je kao rezultat propagiranja ideja " Riklijanera ", pre više od jednog veka. 1948. osnovano je planinarsko-smučarsko društvo " Vršačka kula ", a 1962. i planinarsko-smučarsko društvo " Železničar ", oba društva aktivno rade i do danas. 
Danas je najpoznatiji i najtrofejniji je ženski košarkaški klub Hemofarm sa šest osvojenih titula šampiona države. 
Sportski tereni, hale i bazeni 
Gradski stadion u Vršcu je po svom geografskom položaju jedan od najlepših objekata te vrste u zemlji, u vreme njegove izgradnje, jer zauzima prostor od 12 katastarskih jutara. Glavni fudbalski teren snabdeven je potrebnim uređajima i vodovodnom instalacijom. Oko fudbalskog terena postoji atletska staza. 
Centar " Millennium " je sportska dvorana i poslovni centar u Vršcu, zadovoljava svetske standarde. Otvoren je 05.04.2001. godine. Kapacitet dvorane je 4.058 mesta (u sklopu je i svečana loža, VIP loža, 8 svlačionica, press sala), površina velike sportske dvorane je 4000 m 2, a prostire se na 11800 m 2. Prateći sadržaji Millenniuma su veliki broj lokala širokog spektra delatnosti, fitnes sala sa teretanom, kardio spravama i sala za aerobik, kongresna dvorana. U planu je izgradnja zatvorenog olimpijskog bazena. 
Centar Milenijum je bio domaćin grupe A Evropskog prvenstva u košarci 2005. u Srbiji i Crnoj Gori. Timovi koji su igrali: Rusija, Nemačka, Italija i Ukrajina. 
Centar Milenijum će 2009. godine biti domaćin Univerzijade, a 2012. godine održaće se Evropsko rukomento prvenstvo. 
Dvorana hemjsko tehničke škole pogodna je kako za treninge, tako i za održavanje mnogih utakmica košarke, odbojke, rukometa, ima 1500 mesta, 4 svlačionice, ambulantu, prostoriju za tehničko osoblje, press salu sa 20 mesta. 
