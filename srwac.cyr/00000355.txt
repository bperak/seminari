Obraćam Vam se povodom mogućnosti da najpopularniji srpski fudbalski klubovi ne dobiju ove godine licencu za takmičenja UEFA.
Poznato mi je da je UEFA pokrenula disciplinski postupak protiv Fudbalskog saveza Srbije kao i fudbalskih klubova Crvena zvezda i Partizan i da im prete veoma oštre kazne uključujući i isključenje iz evropskih takmičenja.
Želim da istaknem da veoma poštujem politiku UEFA koja je vezana za principe finansijskog fer pleja kao i Vašu ličnu borbu protiv huliganizma, rasizma i drugih štetnih pojava u fudbalu. O tome smo razgovarali prilikom zajedničkih sastanaka koje smo imali u Beogradu. Ceneći Vaš autoritet i sportske principe koje propagirate, želim da Vas zamolim za razumevanje za položaj u kojem se srpski fudbal nalazi. Molim da se Crvenoj zvezdi i Partizanu pruži šansa da u narednom periodu izmire svoja dugovanja.
Srpska vlada je učinila mnogo za razvoj fudbala u Srbiji. Finansirali smo velelepnu Kuću fudbala i investirali smo više od 30 miliona evra u rekonstukciju deset stadiona. Usvojili smo Nacionalnu strategiju za razvoj sporta u Srbiji, novi Zakon o sportu i izmene i dopune Zakona o borbi protiv nasilja na sportskim priredbama. Usvojili smo posebnu strategiju za borbu protiv huliganizma u sportu tako da se više desetina najopasnijih vođa ekstremnih navijačkih grupa procesuira pred nadležnim sudovima.
Posledica isključenja naših klubova iz takmičenja UEFA imala bi veoma teške efekte na razvoj sporta u Srbiji. Isključivanjem FK Crvena zvezda ili FK Partizan iz takmičenja UEFA, ovi klubovi bili bi dovedeni u zaista nezavidnu situaciju i ne bi uspeli da se finansijski konsoliduju i da plate postojeće obaveze. Zato apelujem da umerenijom, uslovnom kaznom, pomognemo dalji razvoj srpskih klubova kako bi im omogućili da reše svoje finansijske obaveze.
Verujem da ćete razumeti moju zabrinutost kao i moju iskrenu želju da pomognem dalji razvoj fudbala i sporta u Srbiji. Vlada Republike Srbije će nastaviti da pomaže svojim klubovima i nacionalnom savezu da reše probleme koje imaju kao i da vrši monitoring nad njihovim izvršavanjem obaveza.
Želim da istaknem da imam velike planove kada je razvoj sporta u Srbiji u pitanju. On se sastoji iz daljeg ulaganja u sportsku infrastrukturu stadione i dvorane jer želimo da naši klubovi i reprezentacije imaju uslove za rad. Srbija će pokušati da u narednom periodu bude organizator većeg broja evropskih sportskih takmičenja. Vratićemo sport kao obavezni predmet u škole, ponovo uspostaviti školska takmičenja i finansirati besplatne škole za decu među kojima će biti najzastupljenije škole fudbala.
Za razvoj naših planova veoma nam je važno da naši najbolji fudbalski klubovi igraju evropska takmičenja, da se razvijaju i da postanu stabilni. Zato Vas molim za razumevanje za njihove trenutne finansijske teškoće i uveravam Vas da ćemo sve učiniti da im pomognemo da ih reše.
