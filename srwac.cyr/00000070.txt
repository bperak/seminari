Naselje Petrovčić se nalazi 23 kilometara severozapadno od Beograda i 12 kilometara zapadno od Surčina, na nadmorskoj visini od 78 m. 
Materijalni dokazi svedoče o ranoj naseljenosti ovih prostora, još u doba neolita. Predmeti od kamena i životinjske kosti svedoče da se pored obrade zemlje, čovek bavio i stočarstvom, a predmeti od bronze upućuju na rane početke upotrebe metala. Na ovom prostoru živeli su Iliri, Kelti i Rimljani. 
Posle seobe Srba pod Arsenijem IV Jovanovićem, deo srpske migracije naselio se u četiri sela i na 11 pustara. Ukazom Marije Terezije, Petrovčić je dodeljen Vuku Isakoviću za naseljavanje porodica njegovih vojnika. Prvi put pod današnjim imenom pominje se 1756. godine kao graničarsko mesto. U mestu je još tada postojala trošna pravoslavna crkva, a pravoslavni hram podignut je 1845. godine i posvećen je Rožestvu Sv. Jovana. Seoska slava je Ivandan. 
Podaci o postojanju škole datiraju iz perioda između dva rata. Školska zgrada je imala dve učionice i oko 60 đaka. Odlukom SO Surčin 1955. godine, škola je pripojena osnovnoj školi " Dušan Vukasović - Diogen " u Bečmenu. Danas učenici posle završenog četvrtog razreda nastavu pohađaju u školi u Bečmenu. U Petrovčiću je rođen Dušan Vukasović Diogen, narodni heroj koji je poginuo 1945. godine. 
Prema popisu iz 2002. godine u Petrovčiću živi 1.406 stanovnika, od kojih 21.1 % čini agrarno stanovništvo. 
