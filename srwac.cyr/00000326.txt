Tadić: Blizu smo formiranja parlamentarne većine
BEOGRAD -
Lider DS Boris Tadić obavestio je danas predsednika Srbije Tomislava Nikolića da je koalicija okupljena oko DS blizu formiranja parlamentarne većine i da će Nikoliću za nekoliko dana dati punu informaciju o tome kada ona bude jasno formirana.
Tadić je takođe, posle konsultacija koje su trajale 15 - tak minuta, istakao da će buduća vlada voditi usaglašenu politiku o svim pitanjima, uključujući pitanje Kosova i Republike Srpske.
" Blizu smo formiranja parlamentarne većine i uveren sam da ćemo u narednim danima to i učiniti ", rekao je Tadić novinarima i dodao da se razgovori vode o ekonomskoj i nacionalnoj politici, EU, pregovorima sa MMF.
Prema njegovim rečima, SNS takođe nastoji da formira parlamentarnu većinu:
" Nije bilo nijednog minuta pauze po završetku parlamentarnih izbora. Svi sa svima razgovaraju, SNS pokušava da dogovori svoju parlamentarnu većinu, a DS čini svaki napor da formira većinu koja će biti u interesu građana ", rekao je Tadić posle konsultacija.
Lider DS je, govoreći o pregovorima sa koalicijom SPS, PUPS i JS, ponovio da među njima postoji načelan dogovor o formiranju parlamentarne većine i za naredne dane najavio nastavak razgovora.
On je podvukao da postoji želja da se formira Vlada, ali i da nije razgovarano o personalnim rešenjima, već da je suština u ekonomskoj sferi.
U prilog tome Tadić je naveo da se danas sastaje sa Fiskalnim savetom, od čijih članova želi da čuje njihove analize.
" Uveren sam, na osnovu dosadašnjih razgovora, da možemo pronaći rešenje za dobrobit svih građana, uprkos velikim poteškoćama sa kojima se suočavaju i region i Evropa ", rekao je Tadić.
Lider demokrata smatra da je dobro da sve stranke pre formiranja Vlade zauzmu jasan stav o svim pitanjima, ne samo o Republici Srpskoj, već i o monetarnim pitanjima, pregovorima sa MMF-om Kosovom i Metohijom...
Ne postoji mogućnost da bude formirana parlamentarna većina u kojoj će postojati bilo kakve razlike u vezi kosovske politike, istakao je Tadić.
Tadić je istakao da je obaveza svih aktera u politici da te kompromise pronalaze.
" Nama je potrebna Vlada koja će u naredne četiri godine obavljati poslove u ime građana, a suštinski je važno da obezbedimo ekonomsku i političku stabilnost ", naglasio je Tadić i dodao da je prethodna vlada postavila te temelje i učinila mnogo na tom pitanju iako to, kako je dodao građani možda ne shvataju.
Kandidat za mandatara uveren je da Srbija ima potencijal da prevaziđe ekonomske teškoće u kojima se nalazi za šta je potrebna politička doktrina.
Odgovorajući na pitanje zašto je sastanak sa Nikolićem trajao samo 15 minuta Tadić je rekao da je delegacija DS predsedniku Srbije u pet minuta iznela sve što je imala, dodajući uz osmeh da su oni " efikasan politički sistem ".
Kako navode u toj službi, lider socijalista Ivica Dačić je već potvrdio dolazak.
Nikolić je konsultacije sa parlamentarnim strankama, po čijem će završetku odlučiti kome će dati mandat za formiranje nove vlade, započeo prekjuče, a prvo je razgovarao s predstavnicima koalicije " Pokrenimo Srbiju ".
Predsednik Srbije je tada rekao da se nada da će vrlo brzo biti formirana Vlada Srbije i da će sedmica koja je u toku biti poslednja u kojoj će Srbija " gubiti vreme " i da građani neće imati razumevanja za one koji se tim poslom bave, a ne mogu da ga urade.
On je rekao i da vladu treba što pre formirati, jer je ekonomska i socijalna situacija u Srbiji izuzetno teška.
Tadić: " Danijeli " i " Baldijeri " odložili investicije do daljnjeg
Tadić je dodao da su italijanske kompanije za proizvodnju čelika i za preciznu mehaniku " Danijeli " i " Baldijeri " nakon izbora odložile svoje investicije u Srbiji do daljnjeg, što je, dodao je, veoma loša vest za našu zemlju.
Tadić je u izjavi novinarima podsetio da su te dve kompanije potpisale Memorandume o razumevanju sa namerom da u junu potpišu i obavezujuće sporazume o investicijama, koji bi osigurali brojna nova radna mesta i izvoz veći od milijardu evra godišnje.
Na pitanje novinara da li je " Danijeli " u potpunosti odustao od investiranja, Tadić je rekao da u narednim danima mora da razgovara sa predsednikom te kompanije koja se bavi proizvodnjom čelika, ali da nije dobra vest što je Danijeli kupio železaru Sisak u Hrvatskoj pre dva dana.
" Danijeli je načinio investiciju u Hrvatskoj. To nije dobra vest za nas, a to se upravo desilo nakon ovih izbora. Svaka kompanija vodi računa o svojim interesima i svi potencijalni investitori gledaju kakav će biti rezultat formiranja vlade u Srbiji ", rekao je Tadić i dodao da u zavisnosti od tog rezultata, odnosno pitanja da li će vlada ići u jednom ili drugom pravcu, zavisi i da li će oni doći u Srbiju.
Najbolji koncept buduće vlade ima SNS. Sličnu viziju ima URS. Racionalno i efikasno uz smanjenje državne administracije. Ne znam zašto se SPS ne slaže sa takvim konceptom, ako je i njima stalo do Srbije i njenog naroda.
