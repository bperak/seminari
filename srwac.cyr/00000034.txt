Međunarodni Dan Dunava 
20. jul 2013. 
U okviru obeležavanja 10. međunarodnog Dana Dunava, Centar za promociju nauke, od 20. do 30. juna, organizuje niz manifestacija na Trgu Republike u Beogradu 
Generalna skupština Ujedinjenih nacija odlučila je da 2013. godina bude Međunarodna godina saradnje u oblasti voda. U Srbiji ovu manifestaciju obeležava Centar za promociju nauke u partnerstvu sa fakultetima i naučnim institutima u zemlji i inostranstvu, koji će serijom akcija posvećenih vodi postaviti ovu temu kao ključnu u razmeni iskustava, pronalaženju i obezbeđivanju pijaće vode kod nas i u svetu. 
Međunarodnim Danom Dunava se od 2004. svakog 29. juna posebno ukazuje na značaj zaštite i očuvanja ove reke i njenih pritoka. Inicijator proslave je Međunarodna komisija za zaštitu reke Dunav, a udruženom akcijom različitih organizacija Dan Dunava je izrastao u manifestaciju u kojoj svake godine učestvuje sve veći broj ljudi. 
Nakon što je 22. marta obeležio Svetski dan voda, Centar za promociju nauke se priključio međunarodnoj proslavi Dana Dunava. Zajedno sa Ministarstvom poljoprivrede, šumarstva i vodoprivrede Republike Srbije, od 20. do 30. juna CPN organizauje niz manifestacija u svom paviljonu, koji će biti postavljen na Trgu Republike u Beogradu. Svi posetioci paviljona, a najpre oni najmlađi, moći će da se uključe u brojne radionice posvećene vodi, koje će voditi stručni saradnici ali i da razgovaraju sa naučnicima-istraživačima voda. Ispred samog paviljona u Knez Mihailovoj ulici, građani će imati priliku da se, iscrtavajući ga, upoznaju sa delom sliva Dunava, od njegovog izvora do ulaska u Srbiju. 
Međunarodnu konvenciju o saradnji na zaštiti i održivom korišćenju Dunava 1994. godine potpisalo je 14 zemalja, članica Međunarodne komisije za zaštitu reke Dunav. Srbija je 30. januara 2003. godine ratifikovala Konvenciju o zaštiti reke Dunav. 
Zgrada CPN 
