Miroljub Todorović
Dnevnik 1982.
Nedelja, 16. maj 1982.
Topao, pretopao, pravi letnji dan s temperaturom do 30 º C.
ŽIVITE LI SA PREDRASUDAMA
Za mnoge ljude se s pravom kaže da žive sa predrasudama. Predrasude mogu da budu razne prirode, ali im je zajednička osobina da su nepovoljne za osobu ili osobe prema kojima se gaje. Kakvi ste vi? Živite li sa predrasudama? Odgovorite na pitanja i potražite rešenje?
1. Smatrate li da je alkoholizam neizlečiva bolest?
da...................... 5
ne...................... 0
ponekad.............. 1
2. Da li bez razmišljanja puštate svoje dete na izlet sa drugovima?
da...................... 0
ne...................... 5
zavisi od društva.... 1
3. Mislite li da u porodici kriminalca i deca postaju prestupnici?
da...................... 3
ne...................... 0
4. Možete li da priznate da je klub za koji navijate pošteno izgubio?
da...................... 0
možda................ 1
Saberite poene
Manje od 6 poena: Nemate predrasuda ni prema kome. Međutim, vaš neuobičajeno otvoreni nastup i stav može da navede ljude da smatraju da ste potpuno nekritični i da ne razlikujete dobro od zla. Doduše, u takvim mišljenjima ima i dosta istine.
Od 7 do 11 poena: Često se kolebate kada se treba odlučiti o tome da li nekome da ukažete poverenje. Na sreću, procene su vam u većini slučajeva ispravne za šta možete da zahvalite svom daru za procenjivanje ljudi. Ipak, i vama je ponekad teško da se otrgnete od predrasuda.
Više od 12 poena: Teško je živeti sa predrasudama, u večitoj atmosferi nepoverenja.
Čini se da vas najviše sputava strah da su svi oko vas zlonamerni i da im je jedini cilj da vam napakoste. Ukazujući, malo-pomalo, više poverenja svojoj okolini brzo ćete se uveriti u suprotno.
F. M. Dostojevski A. N. Majkovu 21. oktobra 1870.
(...) Imajte na umu, dragi prijatelju: ko je izgubio narod i narodnost, taj gubi veru predaka i Boga. Eto, to i jeste tema mog romana, ako to želite znati. On se zove Zli dusi. U njima se opisuje kako su nečiste sile ušle u čopor svinja. Van svake je sumnje da ću to napisati loše. Pošto sam u suštini više pesnik nego umetnik, ja sam uvek uzimao teme koje premašuju moje snage, i zato će ispasti slabo, to je sigurno. Tema je isuviše ozbiljna. Ali, pošto mi nijedan kritičar do sada nije porekao izvestan talenat, verovatno će i u ovom dugačkom romanu biti dobrih mesta. To je sve.
Ponedeljak, 17. maj 1982.
Priveo sam kraju rad na tekstu O čoporu, fantomima i (ne) kulturnoj birokratiji za Oko. Zajedno sa ranijim otvorenim pismom Mariji Pušić ispalo je oko 17 kucanih strana.
Do sada moj najduži polemički tekst, sutra ga treba otkucati i poslati.
Anđelka Cvijić u Ekspres politici o Tekstumu:
Signalizam je avangardni stvaralački pokret rođen u našoj zemlji sa ciljem da revolucioniše sve grane umetnosti a prvenstveno literaturu i likovne umetnosti, unoseći nov način mišljenja i kreiranja primeren elektronskoj planetarnoj civilizaciji.
Ovoj, od nekoliko osnovnih, postavki književnog i umetničkog avangardnog pokreta ostao je veran više od dvadeset godina pesnik Miroljub Todorović. Kao signalista, okušao se u različitim umetničkim medijima a povodom dve decenije Todorovićevog signalističkog delovanja u našoj kulturi, Dečije novine iz Gornjeg Milanovca ovih su dana objavile knjigu Tekstum. U njoj su sakupljeni odabrani radovi Miroljuba Todorovića i na koricama ove izuzetno lepe monografije signalizma (dizajner i tehnički urednik Rade Rančić) nalaze se izvodi iz tekstova stranih i naših kritičara koji su pisali o signalizmu Miroljuba Todorovića.
U knjizi Tekstum izabrani su Todorovićevi radovi od 1959. do 1979. a interesantno je da delo nema predgovora ni pogovora. Tekstum govori sam za sebe i to je još jedna signalistička doslednost Miroljuba Todorovića.
Među kritičarima koji su o Todoroviću, duhovnom ocu signalizma pisali i čiji su odlomci iz tekstova na koricama knjige, nalaze se i Denis Poniž, Đilo Dorfles, Miroslav Klivar, Klaus Groh, Enco Minareli, Julijan Kornhauzer, Mateo d Ambrozio...
Kada se pažljivo lista knjiga Tekstum, čitalac može da se uveri i u ovu rečenicu koju je zapisao Arigo Lora Totino koja se nalazi na poleđini ovog dela:
Jugoslovenski literarni pokret signalizam izdvojen iz sličnih pokreta nastalih posle Drugog svetskog rata u dremljivoj atmosferi Evrope, Amerike i Japana, nastavlja i razvija plodonosnu inicijativu istorijske avangarde.
Posle podne u Dobrinjskoj sastao se sa Miklošem Mesarošem. Simpatičan momak.
Pošto se, izgleda, zasitio birokratije, gde sada radi, hteo bi opet da se vrati umetnosti.
Masovna hapšenja u Poljskoj. Krivica za majske nerede svaljuje se na zapadnu propagandu.
U Moskvi je otvoren prvi tele-apel. Kako piše list Večernaja Moskva, koji je objavio broj stalno dežurnog telefona, preko ove veze će usamljeni i nesrećni u svakom trenutku moći da anonimno razgovaraju sa stručnjacima i potraže lek svome psihičkom stanju.
O DRUZIMA
Druzi su pripadnici specifične religije, neobične mešavine hrišćanstva i islama. Međusobno se nazivaju bani maaruf što znači sinovi znanja. Međutim, to znanje nije dostupno svakom članu zajednice tek svaki deseti član poznaje tajne religioznih učenja i pripada akalima (učenima) dok svi ostali moraju da ih slušaju jer su džahil (neznalice).
Akali čitaju i interpretiraju Kitab al hikman (Knjigu mudrosti) i sreću se jednom nedeljno, obično utorkom uveče, da bi proširili svoja znanja.
Religiju Druza osnovali su 1017. godine Al Darazi (po kome je i nastalo ime Druzi) iz Buhare i Persijanac Hamza. Oni su živeći u Kairu ocenili da tadašnji vladar Al Hakim (iz arabljanske dinastije Fatimida) predstavlja inkarnaciju svih božjih zapovesti i da je stekao mudrost milošću Alahovom. Iz istorije se zna da je Al Hakim bio surov i neurotičan vladar, ali njegovo ponašanje osnivači nove vere objašnjavali su kao spoljašnje svakom vidljivo lice iza kojeg se krije čovek razumljiv samo pravovernicima. Od tada Druzi poštuju fundamentalno pravilo svoje religije: svaka pojava ima svoj tanzil spoljašnje, svakom vidljivo objašnjenje, i tavil unutrašnje, skriveno značenje.
Moda: Ovo leto u tačkastom dezenu.
Delegati trećeg saziva Skupštine Jugoslavije izabrali novu vladu.
Cicvara
U pola litre kisele pavlake umešati dve velike kašice belog brašna, bez grudvica. Tu masu staviti u šerpu i mešati na vatri dok se ne izjednači i dok se mast ne odvoji na površini. Suvišnu mast ocediti.
Utorak, 18. maj 1982.
Najstariji zanat na svetu ponovo u ekspanziji. U Švedskoj se učenice posle škole nude na ulici. U Hamburgu policija je nedavno uhvatila jednu trinaestogodišnju profesionalnu prostitutku.
Miki Maus napunio 54 godine.
Zelena sala Kolarčevog univerziteta: Marks i nova levica.
Iz Japana, Misao Kusumoto šalje svoj AU POSTER 48 sa raznim obaveštenjima i mejl-art reprodukcijama.
Od J. Olbricha, Kunold str. 34 Da 3500 Kassel, pismo i dva poziva:
Viktoru moram da pričam istoriju Beograda. Prelistavamo enciklopediju. Posle svega on je pomešao Tračane i Tatare. Zapravo za Tračane je govorio da su Tatari. Ovi drugi su mu se očigledno više dopadali.
Ponovo se podsetio da su Bugari osamsto i neke vladali Beogradom i da su ga, možda, prvi nazvali Bjelgrad.
Iz Udruženja književnika pismo-poziv Redovni izborni sastanak koji će se održati sutra u sali GK SSRN Beograda, Studentski trg 15 sa početkom u 17 časova.
Sreda, 19. maj 1982.
Zvala J. V. C. iz Niša zbog napada u Poljima. Veoma je ogorčena, priprema oštar odgovor, traži podatke i savete.
U Politici Mirjana Živković posprdno piše o Ž. R-u, koji je tužio sudu likovnog kritičara Ekspres politike Nikolu Kusovca zbog negativnog prikaza izložbe Verbo-Voko-Vizuelno. U tom prikazu Kusovac je, prema rečima Živkovićeve, intervenišući u R-ovom radu ironično i duhovito iskazao svoj negativan stav prema izložbi.
Četvrtak, 20. maj 1982.
Težak dan. Oko 11 sati zvao je Josip Brkić, zamenik glavnog urednika Oka. Dobio je tekst, kaže da je preveliki za ovaj broj jer imaju i odgovor V. Radovanovića na moj prethodni napad. Predlaže tri solucije: 1. Da svedem postojeći tekst na 8,5 kartica i odmah pošaljem za ovaj broj. 2. Odložim objavljivanje teksta za prvi junski broj i tada ga plasiram u celini kao odgovor Radovanoviću. 3. Objavim sada samo deo teksta koji se odnosi na Rošulja i Igrića a ostatak u sledećoj turi polemike.
Nisam se mogao odmah odlučiti. Dogovorili smo se da me pozove sutra u 1130 h.
Pristupio sam odmah razradi prve varijante. Hteo sam da svedem polemiku na 8,5 kartica. Posle više sati rada i otkucanih 5 kartica shvatio sam da je to nemoguće. Onda sam, dosta deprimiran, uzeo prve tri strane, naslovio: O čoporu i fantomima i uz male (kozmetičke) izmene poslao uveče hitnom poštom za Zagreb. Posle toliko godina u grozničavoj napetosti, i grču koji je delom bio i stvaralački, nisam osećao ni umor, ni bolove, ni glad ni žeđ. Vreme je proteklo čudesno brzo, prostor je bio imaginaran. Osećao sam se tako kao da sam bio potpuno izvan prostora pritisnut strahovitim vremenskim ubrzanjem.
Osnovni problem svake političke filosofije je problem legitimacije vlasti. Šta nas motiviše da poštujemo naređenja? Ovo pitanje ima dva ekstremna odgovora, oba nepolitična. Prvi glasi: slušam samo ona uputstva koja smatram dobrim, tačnije, najboljim. Ali to znači: ja uopšte ne slušam, nego dopuštam da me u krajnjem slučaju nagovore ili ubede. Bilo kako, činim samo ono što želim, ne obazirući se na tuđu zapovest.
Ovaj odgovor bismo mogli nazvati anarhističkim. To je nepolitičan odgovor. On ne zna za problem legitimacije vlasti. On ne zna za razliku između legitimne i nelegitimne vlasti, jer je za njega vlast kao takva nelegitimna. Ovaj način mišljenja je danas veoma rasprostranjen. Za mnoge je već sam izraz vladajući izraz kritike, čak gotovo pogrdna reč. Anarhizam postaje političan kada se konstituiše u pokretu, s ciljem da ukine postojeću vlast protiv volje ostalih, i u tu svrhu sam pokušava da vrši vlast, čak iako je ona po prirodi svojoj privremena.
Drugi nepolitičan odgovor glasi: Slušam iz straha, jer mi ništa drugo ne preostaje. Šteta koju trpim zbog neposlušnosti uvek nadmašuje štetu zbog poslušnosti. Ovo je odgovor roba. Ni njega ne zanima pitanje legitimacije vlasti. Njegova poslušnost nema veze sa odobravanjem. Otuda je vlast nad robovima, kako kaže Aristotel, suprotna političkoj vlasti.
(Robert Spaemann: iz eseja Utopija slobode od vlasti)
Od 1.500 Amerikanaca obuhvaćenih jednom anketom Galupovog instituta, dve trećine je izjavilo da veruje u zagrobni život. Anketa je pokazala da u neku vrstu života posle smrti podjednako veruju i mladi od 18 godina, kao i oni koji su prevalili petu deceniju, kao i to da su žene nešto sklonije takvim verovanjima nego muškarci.
U jednom svetu nenadano lišenom iluzija i jasnoće čovek se oseća strancem.
Smatram, dakle, da je smisao života najpreče pitanje. Kako da se na njega odgovori?
Ostavljam Sizifa u podnožju planine Svoje breme se uvek nalazi.
(Kami)
Petak, 21. maj 1982.
U zoološkom vrtu Luven, u blizini belgijskog grada Liježa, dogodila se prošle nedelje tragedija u kojoj je jedna posetiteljka izgubila život, a druga se nalazi u teškom stanju. Dve nesrećne žene su se u tom trenutku nalazile na mostiću koji je nadvisivao jarugu u kojoj je bilo 15 lavova, most je najednom popustio i žene su se našle u čeljustima lavova. Dok su čuvari stigli, jednoj ženi nije bilo spasa, a druga je izvučene sa teškim povredama, jer joj je lav otkinuo levu nogu.
U galeriji Sincron, Brescia, aprila i maja izlažu: Luciano Ghersi i Giuliano Giuman.
Odlazak do Dela i razgovor s Aćinom oko sudbine tekstova stranaca o signalizmu koje Delo treba da objavi.
U prošloj godini je u svetu zabeleženo 709 terorističkih napada, izjavio je direktor američkog Odeljenja za borbu protiv terorizma Robert Sejr. Amerikanci čine trećinu žrtava terorističkih napada u prošloj godini.
U samim SAD, mete terorističkih napada su često bili strani državljani među kojima i turski i jugoslovenski diplomati, rekao je Sejr. On je napomenuo da je američka administracija zatražila budžet od petsto miliona dolara za borbu protiv terorizma u 1983. godini.
Terorizam, međutim, nije poštedeo ni druge zemlje. U 91 zemlji u svetu zabeleženi su prošle godine razni vidovi nasilja, od ubistava do otmica aviona, uzimanja talaca ili podmetanja eksploziva, rekao je između ostalog američki funkcioner.
Kretanje je promena položaja tela i čestice u odnosu na neki sistem tokom vremena.
Kretanje svakog tela ili čestice uvek je povezano s kinetičkom i potencijalnom energijom (odatle termin Kinetička umetnost).
Nenapisana pesma i dalje ostaje u vlasti pesnika. Međutim ono što je stvoreno odbija da prizna svoga tvorca. U ovu tvrdnju Branka Miljkovića uverio sam se više puta.
Subota, 22. maj 1982.
Britansko pomorsko-desantne snage iskrcale su se juče ujutru po lokalnom vremenu na Foklandska ostrva. Vest o ovom sve opasnijem obrtu krize u Južnom Atlantiku potvrđena je u Londonu i Buenos Ajresu. Invazija na Foklande usledila je samo nekoliko časova posle saopštenja generalnog sekretara OUN Peresa de Kueljara da je njegova dvonedeljna posrednička misija propala. Na spornim ostrvima u toku su borbe argentinskih i britanskih snaga, dok je Port Stenli pod stalnom britanskom vatrom s mora i iz vazduha. Izveštaji iz Londona i Buenos Ajresa zasad su prilično šturi, što je nagoveštaj više da se radi o operacijama većih razmera. Britanija je priznala gubitak 20 ljudskih života posle pada jednog svog helikoptera. U sukobu oko Foklanda, započetom 2. aprila, kada su se argentinske trupe iskrcale na ova ostrva, dosad je poginulo oko 400 argentinskih, i 30 - ak britanskih oficira i vojnika.
Tamo gde je ideologija postala oblik pritiska vladajućih krugova na mase, umetnost se javlja kao alternativa, jer i sam njen kritički duh teži za ponovnim osvajanjem izgubljenog prostora slobode.
(Palavestra)
Majka Stole uveče odlazi za Ulcinj.
Sve je tu. Vrata tajnovite zemlje. Smuk. Račvastog jezika. Pitagora sa svojim posvećenicima.
Sanjaš crno sunce. Stršljena svetlucavog. To je život. U oazi. Na papirusima. Sakralna ideografija. Velika majka pisma. U tvojim venama. Tek. Crvendać. Raspevan.
Utorak, 25. maj 1982.
Sinoć na otvaranju izložbe crteža Gordane Jocić u galeriji Kulturnog centra Beograda prepuno sveta. Gordaninim radovima kompletno i konačno razočaran. Plašim se, da se tu ne radi o nekoj vrsti vešto kamufliranog kiča.
Admiral Terens Lavin, načelnik britanskog odbrambenog štaba, izjavio je juče da će britanske snage posle konsolidovanja mostobrana na istočnom Foklandu nastaviti sa brzim kretanjem. Ministar odbrane Džon Not naglasio je, takođe, da se neće stati na osvojenim položajima dok se potpuno ne uspostavi britanska kontrola nad celokupnom teritorijom Foklandskih ostrva.
Bivši američki predsednik Džimi Karter objaviće u novembru knjigu Sačuvati poverenje memoari jednog predsednika. Knjigu štampa izdavačko preduzeće Bantam books a pojaviće se u knjižarama SAD i Kanade već 2. novembra. U njoj se govori o poslednjem danu koji je Karter proveo kao predsednik SAD, o časovima uoči oslobađanja američkih diplomata zatočenih u Iranu, o Kemp Dejvidu, o kontroli nuklearnog naoružanja, i drugim problemima s kojima se Karter suočavao u vreme četvorogodišnjeg predsednikovanja. Knjiga je nastala na osnovu dnevnika koji je bivši američki predsednik pomno vodio dok je bio na tom položaju.
Novi broj kanadskog Parallelogramme-a za april i maj.
Katalog sa izložbe L insistenza del segno (seconda rassegna di grafica scritturale) koja se održava u teatro CTH u Milanu. Izložba će trajati od 13. maja do 13. jula. izlaže 36 učesnika iz ČSSR, Jugoslavije, DDR, Poljske i Mađarske. Najviše je Jugoslovena. Organizatori izložbe: Gianni Rossi i Gio Ferri.
Ekspresionizam pripada najznačajnijim umetničkim epohama ovog veka u Nemačkoj. Njegov razvoj od vremena osnivanja umetničke grupe Most 1905. godine obeležen je najvažnijim primerima pri čemu se naročito naglašava umetnički vrhunac ovog pokreta u godinama pred Prvi svetski rat. Pri tome u središtu stoje umetnici grupe Most (Kirchner, Heckel, Schmidt-Rottluff, Nolde, Mueller, Pechstein) koji su najsnažnije pokrenuli razvoj. Pored njih predstavljeni su najvažnijim delima pojedinci Max Beckmann, Lyonel Feininger, Christian Rohlfs, George Grosz, Otto Dix, Ludwig Meidner, Jacob Steinhardt, Conrad Felixmüller, Otto Freundlich, Erns Fritsch. Ponovno oživljavanje grafičkih tehnika i crteža u nemačkoj umetnosti toga vremena predstavlja suštinski aspekt izložbe.
Izložba obuhvata ukupno 137 slika, akvarela, crteža i grafika, kao i dokumente i knjige iz poseda Nacionalne galerije, Grafičkog kabineta, Umetničke biblioteke, kao i Muzeja Brücke i Berlinske galerije.
Ideje i rad umetnika ekspresionista, koji su se svojim radikalnim stavom jasno ogradili od pojavnih formi umetnosti i društva svog vremena, uticale su na literaturu i pozorište i dale impulse nastanku filma. Dela ovih umetnika izazvala su neizbežne sukobe i posle 1933. godine odbačena su kao izopačena. Prateći program i katalog otuda pokušavaju da daju uvid u istorijsku i kulturnu situaciju u Berlinu pred Prvi svetski rat, osvetljavaju odnose između umetničkih grupa, pojedinaca i književnika ekspresionizma, kao i značaj ratnog šoka i revolucionarnih pokreta za umetnost i kulturu dvadesetih godina.
Kažu da je još Dante smatrao da će ljudi ostati samo fragmenti dok ih ne sjedini neka sveobuhvatna svest.
Duboka atomičnost vasione vidljivo izbija na površinu u svakidašnjem iskustvu. Izražena je u kapima kiše i zrnima peska na obalama. Produžava se u mnoštvu živih bića i zvezda.
(Tejar de Šarden)
Ponedeljak, 31. maj 1982.
Pripremio sam novu, nešto skraćenu verziju ranijeg teksta Kako odbraniti svoje delo od (ne) kulturne birokratije i zajedno s dodatkom (appendix) poslao ga Oku. Josipu Brkiću poslao sam ovog puta još i knjigu Čorba od mozga.
Manifestacija, Verbo-Voko-Vizuelno u Jugoslaviji priređena je bez signalizma i njegovog duhovnog vođe Miroljuba Todorovića, što je svakako nedostatak izložbe. Ne možemo i nećemo ulaziti u sukobe koji postoje u krilu nove avangarde, ali smo mišljenja da ovakve manifestacije jedino mogu priređivati istoričari umetnosti. Na taj zaključak upućuju i izvesni delovi uvodne studije.
Glas Amerike je osnovan 1942. godine kao zvanična međunarodna radio stanica američke vlade. U početku je funkcionisao kao skoro zasebna ustanova američke vlade, a sada je deo američke Agencije za međunarodno komuniciranje. Ova Agencija je odgovorna za delatnosti američke vlade u oblasti informacija, štampe i kulturnih aktivnosti u drugim zemljama i za interpretiranje američke spoljne politike u inostranstvu. Glas Amerike ima ukupno 109 predajnika u SAD i drugim zemljama sa ukupnom snagom od skoro 22 miliona vati. Emituje 803 časa nedeljno na 36 jezika. U svakoj svojoj emisiji Glas Amerike nastoji da svojim slušaocima prenese pregled najvažnijih međunarodnih vesti, događaje u SAD, izveštaje o raznim vidovima američkog društva i političke komentare. Pored saradnika u samom Vašingtonu Glas Amerike ima niz dopisnika u celom svetu. U prikupljanju, odabiranju i prevođenju novinskih izveštaja iz sveta, Glas Amerike nastoji da bude tačan, objektivan i sveobuhvatan izvor obaveštavanja za svoje slušaoce u inostranstvu.
Počinjete da shvatate da nije uvek lako pronalaziti izlaze iz kriza. Vaše raspoloženje bilo je na minimumu, ali se tokom ove nedelje popravlja, na vašu radost i radost ljudi iz vaše okoline, kojima to nije promaklo.
Dobro je poznato da su autoritarne vlade kroz čitavu istoriju najčešće bile antiintelektualne da su bile protiv kritičkih intelektualaca. Intelektualci nisu, po pravilu, sarađivali sa njima, niti su, po pravilu, bili u bilo kome obliku u službi sile. Zato se i može reći da je samo jedna posebna kategorija intelektualaca podržavala autoritarne vlade i bila u službi sile. Budući da ona otežava slobodnu razmenu ideja, pitanje je, zapravo, koliko samu sebe negira kao kategoriju intelektualaca.
Izložba Signalistička istraživanja u Srećnoj galeriji, koja je predviđena za maj mesec, odložena za jesen; po rečima S. T-a za septembar.
Utorak, 1. jun 1982.
Britanski marinci i padobranske jedinice sve se više približavaju glavnom naselju na istočnom Foklandu, Port Stenliju.
Tri američka novinara sprovela su, nedavno, opširnu anketu među poznatim naučnicima. Tema je bila šta se može očekivati u oblasti nauke i tehnike u sledećih pola veka. Evo jednog dela dobijenih prognoza.
Kompjuteri će se koristiti sve više, pa će se način života već u sledećoj deceniji bitno izmeniti. U 1990. godini će, praktično, sva privredna delatnost biti na plećima elektronske tehnike. U 2020. godini roboti će biti sastavni deo svakodnevice. Medicina će, verovatno, u sledećih deset godina pronaći lek protiv gojaznosti. Između 1993. i 2020. godine očekuje se lek za očuvanje zuba. Oko 2000. godine biće moguće lečiti sve vrste raka. Lek koji će usporiti starenje biće, kažu, otkriven do 2010. tako da će 2030. godine prosečan ljudski vek, dodaju, iznositi 130. Kosmonautika će u periodu od 1993. do 2030. godine toliko napredovati da će na Mesecu i u otvorenom kosmosu biti izgrađeni i posebni centri za duži boravak ljudi. Do 2010. godine spustiće se na Mars prvi brod sa ljudskom posadom. I jedna daleka prognoza: u 3000. godini, veći deo čovečanstva će živeti u kosmosu, odnosno van Zemlje.
Časopis Verticalismo iz Katanije (Italija) br. 21 / 22, maj 1982, posvećen je Mail-vertical-artu. Objavljeni su brojni radovi autora iz raznih zemalja, među njima i jedna moja dopisnica s porukom (pečat) THINK ABOUT MAIL-ART, na 14. strani.
Pismo Žarka Đurovića povodom knjige Čorba od mozga:
Dragi Miroljube,
Napisao sam tekst za Borbu i nadam se da će izići jedne lepe srede, pošto oni objavljuju prikaze isključivo sredom. Za subotnji broj nije vredelo da šaljem, pošto je tamo drug S. L., a gde je on, i sam znaš, tamo igraju sprejovi i ostali bideks fazoni. Ovako, tekst sam poslao onima koji nisu zlovoljni i koji nisu uklanjeni i interesno usmereni. Knjiga je izuzetno dobra. Mislim da je životna i da ovaj naš svet sagledava iz pozicija ironičke nadmoći i gorke sete. Najvažnije je da je knjiga iz sve zrelijih etapa na tvom putu pesničkog razvoja. A ja se tome iz sveg srca radujem, sada i uvek kada si ti u pitanju.
Sve najbolje,
Žarko Đurović
Dolazio je R. S. i doneo mi primerak nešto obimnijeg rukopisa (od onog što sam ga zimus imao u rukama), koji će objaviti Narodna knjiga.
Razgovor s Markušem, uveče, telefonom.
Ne poricati zagonetni i obespokojavajući karakter sveta
Svet kao umetničko delo što samo sebe rađa.
(Niče)
Utorak, 15. jun 1982.
U Oku se pojavilo otvoreno pismo Mariji Pušić, upravnici Muzeja savremene umetnosti pod naslovom Kako odbraniti svoje delo od (ne) kulturne birokratije. U istom broju reaguje i Denis Poniž sa tekstom Logoreja oko VVV.
Argentinci se predali na Foklandskim ostrvima.
Predsednik vlade Margaret Tačer obavestila je večeras oko 22.30 časova članove Donjeg doma da su britanske snage ušle u Port Stenli, glavni grad Foklandskih ostrva ne nailazeći na otpor argentinskih oružanih snaga. Veći deo neprijateljskih vojnika počeo je da predaje oružje, na zgradama su se isticale bele zastave, a britanskim snagama je naređeno da ne otvaraju vatru na Argentince osim u samoodbrani.
Kapitulacija argentinskog garnizona je na vidiku, samo se još ne zna pod kojim i kakvim uslovima, a rasplet događaja počeo je da se nazire negde oko 21 čas kada je iz Buenos Airesa preneta vest da je komandant argentinskog garnizona na Foklandima general Menendes zatražio saglasnost od svoje vlade da pod časnim uslovima pregovara sa britanskim generalom Džeremi Morom o prekidu vatre. Saglasnost je uskoro stigla iz Buenos Airesa i dvojica generala ubrzo su se saglasili i potpisali sporazum o privremenom prekidu vatre koji će trajati do sutra u 14 časova. Primirje dolazi posle 73 dana od iskrcavanja Argentinaca na Foklande. Odmah posle sporazuma argentinski komandant je odleteo za Buenos Aires da obavesti generala Galtijerija i vrhovnu komandu o uslovima obustave borbe. Ni jedna strana za sada ne iznosi nikakve pojedinosti o tom dogovoru osim što se borbe privremeno obustavljaju. Britanski ministar Not je u kasnim popodnevnim časovima saopštio da su britanske oružane snage krenule u završne operacije za oslobađanje Port Stenlija i ostrva u celini. Posle izjave premijera Margaret Tačer, oduševljeno pozdravljene u Donjem domu, Britanija je zatražila bezuslovnu obustavu vatre i povlačenje argentinskih trupa jer bi samo time postigla dva svoja osnovna cilja: povratak suvereniteta nad Foklandima i oslobodila bi se tereta velikog broja argentinskih zarobljenika.
(Politika)
Još pre desetak dana pristigle su dve pozivnice za Bijenale u Veneciji.
Intervenisao sam crtežom i kolažom na priloženom kartonu i sutra šaljem svoj prilog.
Traži me policija. Neko vreme se krijem a onda donosim odluku da sam odem do njih. Začudo u mom snu velika policijska zgrada nalazi se negde preko Save, na Novom Beogradu. Stara je, oronula i zapuštena sa velikim dvorištem prepunim zatvorenika u robijaškim odelima. Lutam dvorištem i od sumnjivih tipova, iskeženih usta sa nameštenim osmehom tražim da mi pokažu prijemno odeljenje. Konačno ga nalazim. Za razliku od spoljnjeg izgleda zgrade, ova prostorija, i ono što se dešava u njoj više nalikuje na neku scenu iz naučnofantastičnih filmova.
Na širokom uzdignutom postolju, napravljenom od višebojnog stakla, pleksiglasa, ili kristala, nekoliko moćnih aparata sa bezbroj lampica koje svetlucaju u polutami. Na tim aparatima polunagi muškarci u ležećem položaju sa kosmonautskim šlemovima na glavi prikopčani brojnim žicama za veliki ekran. Kraj ekrana lepe, plavokose devojke, u kupaćim kostimima živih boja, zamišljeno prebiraju po dirkama (tastaturi). Prozivaju se ljudi putem razglasa; jedni silaze s postolja, drugi se penju da bi ih prikopčali na aparate. Zbunjen sam i preplašen. Prilazim uniformisanim policajcima, pravilno raspoređenim u svim delovima prostorije i kažem svoje ime. Oni me tupo zagledaju i odmahuju glavom. To se ponavlja više puta. Onda odlučim da se neprimetno izgubim.
Sreda, 16. jun 1982.
U Borbi se pojavio prvi prikaz Čorbe. Jezgrovito i informativno piše Žarko Đurović.
Počele su utakmice za fudbalsko prvenstvo sveta. Sa Viktorom čitavo popodne, do kasno u noć, navijam i uzbuđujem se posmatrajući na TV ekranu, ono što novinari pomalo stupidno krstiše najvažnijom sporednom stvari na svetu.
Na podvodnoj planini Amper, zapadno od Gibraltara, naučnici sa sovjetskog okeanološkog broda Vitez napravili su snimke na osnovu kojih se mogao steći utisak da se pod morem krije neka ljudska građevina. To je bio nov podstrek za oživljavanje priča o Atlantidi, tajanstvenoj zemlji koja je nestala pod morskim talasima negde pre trinaestak hiljada godina. Vitez se vratio u svoju bazu, noseći komad kamena (bazalta od 3,5 kg) koji su naučnici ovoga puta uspeli da odlome na podmorskoj planini da bi ga analizirali.
Legenda o Atlantidi počinje još Platonovim dijalozima Timaj i Kritija. Pozivajući se na porodično predanje, on je ispričao da su njegovi preci saznali od egipatskih sveštenika o postojanju visoko razvijene zemlje u dalekoj prošlosti uništene prirodnom katastrofom. Atlanti su prema tom predanju znali za pismenost, poznavali su matematiku i druge nauke.
Subota, 19. jun 1982.
Porodilište je u zgradi koja lebdi visoko iznad zemlje. Do njega se može doći jedino vazduhoplovom.
Dočekuju me svečano. Svi su veoma uzbuđeni, gotovo egzaltirani. Razumem njihovo uzbuđenje. Na gornjem delu ulaznih vrata te kristalne nebeske kule piše krupnim slovima Novi čovek.
I sam sam uzbuđen ali nastojim da to ne pokažem.
U savršenoj tišini vode me dugim ovalnim hodnicima okupanim ružičastom svetlošću. Pod je mekan, ugiba se pod koracima, kao da je sačinjen od žive materije. Pre ulaska u glavnu sobu preko usta i nosa dobijam zaštitni povez sa gazom natopljenom opojnim mirisom. Bebe-fetusi, ne veće od orahove mezgre, leže u malim kristalnim vitrinama. Čitava soba ispunjena tim vitrinama nalikuje na džinovsko pčelinje saće. Na svakoj vitrini je broj i ime bebe ispisano zlatnim ćirilskim slovima.
Ponedeljak, 21. jun 1982.
Išao kod Brane Miloševića u Rad i razgovarao o mogućnosti da objave knjigu Julijana Kornhauzera Signalizam program srpske eksperimentalne poezije. Mogućnost postoji, obavestiti o tome Biserku Rajčić, prevodioca, koja bi najesen otišla na detaljniji dogovor.
Salvador Dali upravo je potpisao ugovor o organizovanju antologijske izložbe svojih dela koja će biti posvećena Gali, njegovoj supruzi, modelu i inspiraciji. Gala je prošle godine preminula u 89. godini života i sahranjena je na porodičnom imanju u malom selu Pubol, gde umetnik trenutno živi. Dali, koji ima 78 godina i dalje slika. Izložba u čast Gale biće organizovana tokom ove godine u Madridu i Barseloni, a na njoj će biti prikazana i Dalijeva platna koja se nalaze u muzejima širom sveta.
Sedim u tesnom i mračnom predsoblju svog malog stana u Šumicama za velikim okruglim stolom. Pokušavam nešto da bacim na papir. Reči, odlomci, slike otkidaju se i nestaju; blede su, apsurdne, nepovezane... Od dugotrajnog, mučnog napora zaboli glava.
Subota, 26. jun 1982.
Vođa libanske muslimanske levice Valid Džumblat izjavio je da PLO mora da se odluči između masovnog samoubistva ili konačne predaje. On, međutim, lično misli da je sa Palestinskom oslobodilačkom armijom gotovo.
Plakat sa mail-art izložbe REVOLUCION (poema colectiva) održane na Universidad autonoma de puebla u Meksiku na kojoj sam uz brojne umetnike učestvovao.
Sastanak s Radivojem Mikićem u Bezistanu. Skoro dvočasovan, veoma živ i zanimljiv razgovor o strukturalizmu, avangardi, formalistima, ruskoj poeziji, Radetu Konstantinoviću, Koderu, itd. Dao sam mu Čorbu od mozga i Textum.
Večeras s Viktorom putujem u Ulcinj.
Nedelja, 27. jun 1982. Ulcinj
Celu noć između subote i nedelje u kušet kolima brzog voza Beograd-Bar s detetom. Stanice, tuneli, kreket žaba kraj pruge, kada voz stane ispred zatvorenog signala, mesec koji se utrkuje s razbesnelom mašinom, nespavanje, strah da Viktor, koji nemirno spava, ne padne s uskog ležaja.
Ujutru u autobusu od Bara do Ulcinja mlada žena sa lepim očima, setnog lika. Upirem pogled čas u more čas u nju. Obuzima me gotovo zastrašujuća seksualna razdraženost. Dok pogled naizgled nezainteresovano i pospano bludi prema moru u glavi mi se neverovatnom brzinom smenjuju opscene slike gde je glavna junakinja moja saputnica krupnih, osenčenih očiju. Sve postaje neizdržljivo.
Ponedeljak, 28. jun 1982. Ulcinj
Evo uredio sam Ti cveće na najčistijoj nevinoj zemlji, oko brda Meru (budističko-lamaistički Olimp), zakitio ga Suncem i Mesecom, s četiri kontinenta. Neka sve moje životinje i svi životi budu ponovo rođeni i inkarnirani u viša bića. Jer, punim srcem prinosim ti ovaj magični krug na Istoku, na Zapadu, na Jugu, Severu. Om, ah, Hum. Om, ah, Hum.
Noću me budi olujni vetar bez kiše. Čitav dan potom sunčan i vetrovit. Ponovni bolovi u stomaku s jakom iscrpljenošću.
Razmišljam o mogućnosti rada ovde u Ulcinju. Moglo bi se izdržati i dobro raditi do dva meseca na poeziji i fragmentima o signalizmu. Posle toga prekid (povratak u Beograd 15 do 30 dana), pa ponovna izolacija i rad. Mislim da bi to dalo izuzetne rezultate, u poeziji posebno. Radni meseci od 1. maja do 30. oktobra.
Šta mislite o tome da u svemir preselimo svu industriju, a da Zemlju vratimo prirodnoj divljini?
Artur Klark: Verujem da bi mnoge grane teške industrije i drugih proizvodnih sistema mogle biti preseljene u svemir; predlažem na planetu Merkur, gde postoji potrebna energija (sunčeva) i verovatno svi potrebni teški metali. Bilo bi mi žao da se za to upotrebi Mesec. Voleo bih da se sačuva njegova pustoš. (...)
Kakve bi posledice po vašem mišljenju, moglo imati saznanje da smo, ipak, sami u svemiru?
A. Klark: Najpre, nikad nećemo moći biti sasvim sigurni jesmo li sami ili nismo, jer je svemir toliko velik, da bismo ga mogli istraživati sto miliona godina i da pri tome ne otkrijemo nikoga, a da ipak ne budemo sasvim sigurni da se iza prvog brežuljka ne krije neko razumno biće. Hoću reći da bi nam se u toku idućih sto miliona godina moglo činiti kako je sve sigurnije da osim nas nema nikoga u svemiru i da baš na najbližem Marsu, koji smo posetili samo u dva kratka navrata, i tom prilikom se uverili da tamo nema traga životu u najosnovnijem obliku ipak nađemo inteligentna bića.
Položaj umetnosti u našem vremenu sve je bliži onom položaju koji ima nauka. Prema Abrahamu Molu (Abraham Moles), naučnik i umetnik počinju od sada da igraju istu, ili sličnu ulogu u savremenoj civilizaciji, a to je ostvarivati kvantitet bitne originalnosti, dozu subverzije a time i upitnosti, što je neophodno potrebno za napredak društva.
Utorak, 29. jun 1982. Ulcinj
Što propustimo danas, čeka nas sutra uz mnogo veću cenu. Jedna od mudrolija izgovorena trećeg dana rada na 12. kongresu SKJ.
Sa istog mesta, iste govornice, Oskar Davičo o srbijanskoj literaturi:
Ja sam u Sarajevu na 8. Kongresu SK BiH govorio i ostao sam Šapčanin, Mačvanin, Srbijanac. Govorio sam o problemima koji su meni bliski, o izvesnim problemima naše literature, srbijanske literature, ako hoćete, koji su meni neobični, neprihvatljivi. O izvesnim pojavama koje su meni neprihvatljive. Rekao sam šta mislim dajući za pravo svima da kažu i oni šta misle. Ja nikog nisam uhapsio, nikog nisam terao na robiju, itd.
Međutim, reakcija je takva da mi niko ne zamera ono što sam rekao, nego mi zamera zbog mesta odakle sam to rekao, kao da ne živimo u jednoj zemlji, drugovi i drugarice. Kao da ja ne mogu da govorim o problemima koji su moji problemi i da ne govorim svojoj partiji s kojom sam navikao da budem na ti, da budem drug njen, ja sam njoj odan već pedeset godina i više. Zar ja ne mogu da govorim o tome svemu što mene muči u literaturi, u vezi sa literaturom i što vidim kao jedan otvoren problem koji nagriza odnose kod nas, i iz Sarajeva, iako je reč o srbijanskoj literaturi. Uostalom, to su problemi o kojima ja govorim već trideset godina.
Prema novim podacima, u ratu između Izraelaca i Palestinaca poginulo je i ranjeno 35.000 dok je oko milion ljudi ostalo bez krova nad glavom.
Rojter javlja da PLO pristaje da položi oružje libanskoj armiji i povuče oko 5.000 boraca iz Bejruta. Izraelci bi se zauzvrat delimično povukli, a Palestinci bi se evakuisali, ne putem za Damask, već brodovima.
U Belfastu posle snažne eksplozije oštećeno oko trista kuća. Ne zna se još ko je izvršio ovo terorističko delo, da li proirski katolički ekstremni nacionalisti ili probritanski teroristi.
Na pruzi Rim Ankona, u blizini Fabriana, ovih dana je više časova bio zaustavljen saobraćaj zbog ogromne gomile gusenice koja se našla na šinama. Ova gomila je bila duga oko tri kilometra i široka oko deset metara, a zaustavila je brzi voz na otvorenoj pruzi, više od dva sata. Gusenice su izmilele zbog suše i u potrazi za hranom gotovo opustošile šume i polja u centralnoj Italiji.
Postoje razni načini da se zaspi. Probajte ovaj: Legnite na leđa, zatvorite oči, opustite ruke pored sebe, udaljivši ih malo od tela, vrhove stopala okrenite ustranu i olabavite mišiće. Potrudite se da se potpuno isključite iz svega što vas okružuje, da ne mislite ni na šta i da stvorite u svesti osećaj bestežinskog stanja svoga tela. Dišite duboko, ravnomerno i mirno.
Ako je, radi razvoja proizvodnih materijalnih snaga, revolucija primorana da izgradi socijalistički režim centralnog planiranja, za intelektualno stvaralaštvo ona mora od samog početka ustanoviti i osigurati anarhistički režim individualne slobode. Nikakav autoritet, nikakvo ograničenje, ni najmanji trag komandovanja.
Anarhizam je u osnovi svake avangarde, eksperimentalne, istraživačke umetnosti. Sklon sam da postavim tezu da bez duha anarhizma, u našem i budućim vremenima, neće biti velike umetnosti. Anarhistički krik za totalnom slobodom za sada je, izgleda, moguć samo u umetnosti. San o apsolutnoj slobodi san je i apejronizma kosmičkog anarhizma koji je sadržan u signalističkoj teoriji i praksi. Umetnost oslobođena svega što je guši, sputava, posebno smrtnog otrova svih mogućih ideologija, umetnost okrenuta ka kosmičkom liku čoveka, njegovim budućim pobedama i porazima sa izbrisanim granicama između življenja, stvaranja, istraživanja.
Sreda, 30. jun 1982.
REPRESIJA I UMETNOST
(iz teksta dr Ivana Jankovića, Politika)
U našoj štampi govori se o krivičnoj represiji umetničkih dela i o pritiscima na sud koji se navodno vrše u javnosti. Prvi problem je često postavljan u obliku pitanja: može li sud da sudi umetničkim delima? Bolje bi bilo pitati: (1) mogu li se i koja krivična dela izvršiti putem umetničkih tvorevina i (2) ako je to moguće, da li je društveno opravdano da se umetnici podvrgnu krivičnoj represiji zbog tako izvršenih krivičnih dela?
Krivično delo je ljudsko ponašanje koje je zabranjeno zakonom i koje je društveno opasno, tj. koje ugrožava ili povređuje određene društvene vrednosti. Ljudsko ponašanje čini radnju krivičnog dela. Svako ljudsko ponašanje, s izuzetkom mišljenja, i nevoljnih kretnji, može predstavljati radnju krivičnog dela. Dakle, govorenje, pisanje, pevanje, slikanje, itd. jesu sredstva podobna za izvršenje delikta. Štaviše, ima delikata koji se mogu izvršiti samo rečju, slikom, zvukom, ili drugim simbolom. Takvi su na primer uvreda (čl. 93 KZ SRS), povreda ugleda SFRJ (čl. 157 KZ SFRJ) i neprijateljska propaganda (čl. 133 KZ SFRJ); upravo je zvog ovih poslednjih nedavno suđeno nekim jugoslovenskim umetnicima a ta suđenja su očigledno poslužila kao povod za tekuće polemike u štampi.
Govorenje, pisanje, slikanje, itd. su osnovna sredstva opštenja među ljudima, ali su isto tako i specifična sredstva umetničkog izražavanja. Da li zakonodavac i sud, kada odlučuju o ograničavanju slobode izražavanja, treba da prave razliku između iskaza učinjenih u svakodnevnom ljudskom opštenju i iskaza sadržanih u umetničkom delu? Pitanje je relevantno zato što umetnost i sloboda umetničkog stvaranja predstavljaju posebne društvene vrednosti; njihovo ograničavanje se mora opravdati pozivanjem na dobre posledice koje iz njega proizlaze. Naravno, sloboda svakog, a ne samo umetničkog izražavanja predstavlja društvenu vrednost i treba da uživa pravnu zaštitu ali je lakše naći opravdanje za ograničavanje pojedinca u svakodnevnom životu nego za ograničavanje umetničkog stvaranja.
Naš zakonodavac, kaže dalje dr Janković, predviđa posebne kaznene mere kada se radi o povredi ugleda države, njenih najviših organa i predstavnika tih organa. Po zakonu se ima kazniti svako ko to izloži poruzi, pa i kada je to učinjeno u umetnički vrednom delu i bez namere omalovažavanja. Ovde, dakle, zakonodavac drži da je ugled države vrednost pretežnija od slobode umetničkog stvaranja. Međutim, ovaj stav sadrži jednu ozbiljnu protivurečnost: u savremenom svetu, država koja ograničava slobodu umetničkog stvaranja bez obzira na razloge sama škodi svom ugledu, i to teže nego pesnik koji je izvrgava poruzi. Jer, ugled države više zavisi od onoga što ona čini ili ne čini, a manje od onoga što pesnici govore o njoj.
Ima i drugih razloga zbog kojih je gonjenje umetnika za povredu ugleda države neoportuno. Prvo, ako umetnik zaista vređa ugled države, on to čini uvijeno, putem aluzija. Aluzija je, međutim, nezgodna stvar: onaj ko sebe prepozna u predmetu aluzije samim tim delimično priznaje i njenu opravdanost, ili bar zasnovanost. Zato mudar državnik nikada neće goniti pesnika: on prosto ne vidi kako bi i zašto pesnik mogao misliti na njega. Drugo, pesnik može tvrditi da je mislio samo dobro, a tužilac u njegovoj misli vidi samo zlo: neka su prokleti oni koji zlo misle. Uopšte, tužioci i sudovi koji se upuštaju u rasvetljavanje i tumačenje pesničkih metafora rade ćorav posao.
Represija umetničkih dela je poseban vid problema verbalnih delikata u krivičnom pravu. U pravu je svako mišljenje dozvoljeno, ali je izražavanje pojedinih mišljenja zabranjeno. Nemoguće je silom suzbijati misaone procese. Ali, isto je tako uzaludno sprečavati ljude koji su sopstvenim mišljenjem došli do određenih stavova i saznanja da to saopšte drugima, kao što svedoči priča o caru Trajanu i njegovim kozjim ušima. Jugoslovensko pravo poznaje delikt neprijateljske propagande, koji se sastoji u zlonamernom i neistinitom prikazivanju društveno-političkih prilika u zemlji. Prikazivanje i analiziranje društveno-političkih prilika su sastavni deo svakog političkog mišljenja i delovanja, onoga što mi svakodnevno činimo i treba da činimo. Teško je reći kada se društveno-političke prilike, s obzirom na njihovu veliku složenost, prikazuju istinito a kada ne; što se tiče zle namere, nju je lakše pripisati nego dokazati. Inkriminišući bilo koje pa i naizgled neistinito i zlonamerno prikazivanje društvene stvarnosti, zakonodavac onemogućuje potpuno slobodnu raspravu o teškoćama u kojima se zemlja nalazi, pa time otežava iznalaženje načina za njihovo rešavanje. Zbog toga je u opštem interesu, a ne samo u interesu slobode umetničkog stvaranja, da se politička verbalna krivična dela ukinu.
Nemogućnost da se išta ozbiljnije uradi na literarnom planu, za ovih 20 - 30 dana dok sam s nemirnim i radoznalim detetom, punim neobičnih često i nesuvislih pitanja i zahteva na koje treba odgovarati ili se uzaludno nervirati. Prostor garsonjere (28 m2) onemogućava bilo kakvu izolaciju, mogućnost da se ukrade jedan dva sata za kakvu-takvu koncentraciju i rad.
Kabala tajna nauka drevnih Hebreja.
Kabala je filozofski pogled koji od davnina nastoji da odgovori na čovekova večna pitanja o sopstvenom postojanju, o poreklu i prirodi svemira, kao i o krajnjoj sudbini celokupnog čovečanstva. (Iz jedne reklame)
Nekadašnji šef Pentagona Šlezinger izjavio je jednom prilikom kako Sjedinjenim Državama ne preti najveća opasnost od atomskog oružja, već od slobodnog vremena Svoju naizgled apsurdnu tvrdnju Šlezinger je objasnio rečima: Amerikanci naprosto nisu u stanju da podnesu sve veći teret svog slobodnog vremena.
Veliki humanista i filozof Bertrand Rasel tvrdio je sledeće: Kad jedno društvo postane društvo
slobodnog vremena, ono će tada moći da dostigne najviši stupanj svog kulturnog razvitka.
Očigledno je, po ovim izjavama, da će u svetskim razmerama pitanje slobodnog vremena biti jedno od velikih pitanja bliske budućnosti.
Svaki se pesnički model posle izvesnog vremena (upotrebe i zloupotrebe) estetski istroši, isprazni. Dolazimo do one tačke kada pesnik po modelu-mašini može savršeno da reprodukuje jedan određeni poetski govor. Nakon toga u stvaralačkom biću pravog pesnika javiće se otpori prema ovom već institucionalizovanom govoru i nesavladiva žudnja da se on porekne, uništi i na njegovim ruševinama izgradi nova, drugačija poezija. Gde su granice ovakvih radikalnih lomova u ljudskoj svesti? Koliko jedno stvaralačko biće ma kako bilo otvoreno prema vremenskim i civilizacijskim radikalizmima, može izdržati takve šokove?
Četvrtak, 1. jul 1982. Ulcinj
Putovanje do Bara i natrag autobusom, po zvezdi koja bezdušno prži, da majci rezervišem mesto u vozu; odlazi kući u subotu.
PLO, kako se već tri dana ponavlja želi da održi politički i simbolično vojni status i da osigura pravni položaj delu palestinskog naroda koji je u Libanu našao dom i koji želi tu da ostane.
Izraelska vlada se danas okuplja na specijalnoj sednici, u znak da se napad njene armije na Bejrut približava. Nova pojačanja invazionoj armiji oko Bejruta neprekidno stižu. Pred današnju sednicu Begin je rekao: Palestinci moraju da odu ili će biti evakuisani.
To je stvar od dan-dva.
Sinoć u Knesetu, na kraju osmočasovne debate, izraelski premijer je rekao da je vlada spremna da teroristima ostavi lično oružje. Ništa i niko im više ne može pomoći. Oni moraju da odu. Mi, pak, ne želimo da ih ponižavamo, dodao je Begin.
Indijski ribari upecali su i dovukli do kopna neidentifikovanu morsku neman, koja je ličila na slona i bila je teška pet tona. Zagonetna životinja uhvaćena je u vodama Bengalskog zaliva na oko 250 km od Madrasa. Imala je oči, uši i usta vrlo slične slonu ali bez surle. Međutim, dimenzije nečeg što bi trebalo da izgleda kao rep su zapanjujuće jer taj rep bio je dug devet metara a prečnik mu je bio pet metara.
Obavljena istraživanja sovjetskih gerontologa u Gruziji pokazala su da starci iznad sto godina kojih u ovoj republici ima više od dve hiljade, jedu umereno, a da je kalorična vrednost njihovih obroka obično ispod preporučivane. Oni se uglavnom hrane biljnom hranom. Jedu samo kuvano meso piletinu i govedinu, a samo retko ovčetinu. Sveže voće i povrće, zelen i suvi začini bogati vitaminom C obavezno su zastupljeni u njihovoj ishrani u svako doba godine. Stogodišnjaci jedu malo šećera i mnogo meda. Stalna potrošnja mleka, sira, povrća i voća stvara prirodnu odbranu protiv skleroze.
Bio je bog beskonačnih i beskrajno dubokih voda što su okruživale zemlju, zapljuskujući je, prema antičkim predstavama, poput reke bez obala. U burne događaje sveta mitova Okean se umešao samo jednom, ali veoma delotvorno: pomogao je Zevsu u borbi protiv titana Krona i omogućio mu da pobedi i proglasi sebe najvišim bogom. Pod Zevsovom vladavinom živeo je mirno i spokojno, daleko od sveta. Uživao je poštovanje svih bogova iako nije dolazio na njihove skupštine.
Da li je moguće nauku do kraja i bez rezervi prihvatiti kao jezik u čijoj se strukturi ogleda ustrojstvo sveta?
NASA je planirala da istraživanje planete Jupiter, započeto misijom Vojadžer I i II, nastavi projektom Galilej, koji bi krenuo 1985, a do susreta s Jupiterom došlo bi 1989. godine. Letelica bi se sastojala od dva dela, od kojih bi jedan kružio na orbiti u atmosferi džinovske planete, dok bi drugi bio izbačen ka planeti kako bi mogao još neposrednije da je istražuje.
Petak, 2. jul 1982. Ulcinj
Na najnovijoj, 14. sednici Upravnog odbora Zadužbine Ive Andrića, održanoj u Beogradu, osim izveštaja o radu u prvom polugodištu ove godine i razmatranja rada Centra za dokumentaciju, posebna pažnja posvećena je programu za obeležavanje devedesetogodišnjice Andrićevog rođenja. Razgovaralo se, takođe, i o radu na obradi ličnog fonda našeg nobelovca, koji čini njegova obimna prepiska pisana na svim evropskim jezicima, nedešifrovani rukopisi, lična dokumenta i drugo, na osnovu čega bi se izradio odgovarajući registar i dobio pravi uvid u ovu značajnu građu.
Sile koje vladaju telima, su savršeno nepoznate.
(Dejvid Hjum, 1739.)
Pročitao sam skoro negde da pesništvo kao nesumnjivi deo čovekovog bića i duha, a istovremeno, možda, i najsuštastveniji izraz njegovog mišljenja i stvaranja, u dosadašnjoj mukotrpnoj fazi proširivanja svesti i osvajanja ove planete, mora da stremi nečem višem, da ono nije samo svrha već i sredstvo za dostizanje nama još dalekog i nepoznatog cilja.
Subota, 3. jul 1982. Ulcinj
Da li dolazi depresivno doba?, pita se dr N. Sartorijus ekspert Svetske zdravstvene organizacije na seminaru održanom juna ove godine u našoj zemlji u organizaciji Instituta za psihijatriju. Prema njegovim rečima život će trajati sve duže, broj obolelih od težih telesnih bolesti koje često idu sa reaktivnim depresivnim sindromom biće sve veći, tako da se u budućnosti može očekivati epidemija depresije.
Kako razlikovati pesimizam, kao životni stil, od depresije, pitali su se neki psihijatri na ovom seminaru u svojim referatima. Pesimizam je posledica narcisistički građene ličnosti, koja sebi i drugima postavlja prevelike zahteve, te kroz mehanizam projektivne identifikacije, kada ti zahtevi nisu ispunjeni, dolazi do saznanja da je sve besmisleno. Spomenuvši Šopenhauera i Kamija, ovi psihijatri su predložili Franklovu loboterapiju kao jedan od načina da se neutrališe egzistencijalna praznina.
Nekoliko učesnika seminara tragalo je za elementima depresije u umetnosti: Nikola Milošević je govorio o Strindbergu i Crnjanskom (mada su neki psihijatri odmah naglasili da njihove bolesti pripadaju shizofreniji). Analizom likovnog stvaralaštva bolesnika, kao i života Jovana Bijelića, pokazalo se da i slika može biti pomoćno dijagnostičko sredstvo u traganju za depresijom. Na seminaru je data i zanimljiva teza o kreativnoj snazi strepnje, posmatrajući je od Kjerkegora do Sartra kao posledice mogućnosti izbora u svetu, koji nismo sami želeli.
Holandski novinar i pisac Niko Rost zatočenik nacističkog konc. logora Dahau, uspeo je da od 10. juna 1944. godine, do trenutka oslobođenja logora, gotovo svakodnevno beleži sve što je video, doživeo i mislio. Ovaj njegov dnevnik kasnije je objavljen pod naslovom Gete u Dahauu.
Priroda je splet događaja, koji ne liči na cvetni ćilim u vremenu, već je izatkan između svih delova sveta; a mi smo među tim delovima.
Kineski naučnici pronašli su recept za napitak mladosti koji su koristili kineski carevi u nastojanju da uprkos godinama očuvaju svoju mladalačku svežinu. Kako je izjavio šef instituta za tradicionalnu medicinu u Hongčou, Kseng Geng-Šeng, osobe koje su isprobale ovaj lek tvrde da su se posle njegovog korišćenja osećale deset godina mlađe. Napitak mladosti je isproban i na nekoliko hiljada laboratorijskih životinja i utvrđeno je da on ne izaziva nikakve neželjene efekte. Osnovni sastojak ovog leka je koren ginsenga.
Ponedeljak, 5. jul 1982. Ulcinj
Posle osmodnevnog kruženja oko Zemlje, američki vasionski brod se danas spustio na aerodrom u pustinji Mohave, u federalnoj državi Kaliforniji. Probni let Kolumbije izveli su astronauti Metingl i Hatsfild i izvršili poslednja ispitivanja funkcionisanja letelice kao i druge eksperimente.
Kolumbija je nosila tajni tovar vojne prirode koji je, kako se pretpostavlja, sadržavao specijalne instrumente.
Kada se na jesen otvori saobraćaj sa vasionom, svaki treći let spejs šatla imaće vojne zadatke, uz glavnu dužnost nošenja i postavljanja satelita u orbitu oko Zemlje i njihovog vraćanja.
Izraelci odbili svaki predlog koji sadrži zadržavanje bilo kakvog političkog, organizacionog ili makar simboličnog prisustva PLO u Libanu.
Govor je slika svemira.
Iz jednog američkog specijalizovanog instituta za proizvodnju obogaćenog uranijuma, za potrebe američke mornarice, nestala je ovih dana 9 kg teška bomba s atomskim punjenjem.
U Ulcinju su počele paklene vrućine koje se na sreću ne osećaju mnogo u ovom malom i prijatnom stanu.
Tanzanija je preduzela masovnu kampanju za zaštitu preostalih nosoroga od zverokradica, koji se bogate prodajući rog ove životinje za skupe pare.
Veruje se, naime, da rog ima dejstvo afrodizijaka, pa su zbog toga nosorozi u Tanzaniji gotovo istrebljeni.
potpisnik na menici čuveni slovenački pesnik
vrsta blage kazne uloga u pozorišnom komadu
veznik papagaj
književni sastav vodopad
sitnije listopadno drvo staroindijski vrhovni bog
pamučna tkanina harmonija
država u Aziji udruženje sportskih ribolovaca
jako alkoholno piće pipak kod puža
stanovnik Tirane znak za cezijum
Mišljenje je potreba.
(Vitgenštajn)
Mišljenje je potpuno metaforično. Spajanje analogijom je njegov sastavni zakon ili princip, njegova uzročna veza, dok samo mišljenje proizilazi jedino iz slučajnog konteksta, u kome, na primer, jedan znak zauzima mesto jedne veličine. Misliti o nečemu, znači prihvatiti to kao deo neke vrste (kao takvo i takvo), a to kao unosi (otvoreno ili prikriveno) analogiju, paralelu, metaforički zahvat, osnovu ili potez, pomoću kojih se mišljenje jedino održava. Ono se neće održati ako ne postoji nešto što će ga podsticati, jer mišljenje o tome je ono što ga vuče, privlačenje sličnosti.
(I. A. Ričards)
Utorak, 6. jul 1982. Ulcinj
Problem izgnanstva, ne samo onog spoljnjeg, očiglednog, već i onog unutarnjeg, bekstva od sama sebe. Po Džojsu pitanje izgnanstva je pitanje tišine i veštine.
Svaki tekst postaje za mene estetski (književno) relevantan kada ga uvedem u fokus literature, na bilo koji način, kao deo ili zasebnu celinu, kada ga izvučem iz njegovog dotadašnjeg prirodnog konteksta uklopim u novu celinu ili uz izvesna doterivanja, ili čak bez njih, označim kao gotovu, strukturiranu književnu tvorevinu.
Ovakav stvaralački metod, koji je po mom mišljenju, ipak, nešto mnogo više od samog gesta pronalaženja, izdvajanja i označavanja, (što znači da se ne može identifikovati u potpunosti s Dišanovim redimejdima), praktikujem već dvadesetak godina i prvi put sam ga primenio stvarajući neke od svojih scijentističkih pesama.
Iskustva vezana za ovaj istraživački rad, koja nisu bila isključivo literarna već znatno šira, što je i podrazumevalo zalaženje u, s umetničke strane potpuno neispitane predele egzaktnih nauka, omogućuju mi da se ne složim s poznatim konceptualnim umetnikom Daglasom Hjublerom kada tvrdi da predmeti, reči i dela postoje bez značenja i ne navode na značenje čak i ako se pojavljuju u jednom specifičnom umetničkom kontekstu. Naprotiv, svaka reč, predmet, delo, deo dela ima svoje značenje i dobija nova, drugačija, šira značenja, izaziva žive spektre asocijacija ako ih premeštamo iz jedne sredine u drugu, iz jednog konteksta u drugi. To posebno dolazi do izražaja kada reči, predmete i dela stavljamo u kontekst koji smo označili kao umetnički. U svakoj sredini pod direktnim pritiskom estetske tenzije najšireg dijapazona i zračenja, od osvedočeno umetničkog do antiumetničkog, oni najmanje mogu ostati opšti i neutralni.
Sovjetski kosmonauti Berezovoj i Lebedov, stanovnici orbitalne stanice Saljut 7 Sojuz t5, dobili su prve plodove u svom kosmičkom vrtu pera crnog luka, koji su sami zasadili kad su pre tri nedelje stigli u vasionu.
Na primeru crnog luka, a od cveća orhideje, već je ustanovljeno da razno rastinje može da se održi i daje plodove i u kosmičkim uslovima, uključujući bestežinsko stanje, mada samo do određenih granica. Orhideja, koja je preneta na vasionsku stanicu u cvetu, na primer, nije najbolje prošla. Cvetovi su ubrzo opali, ali je biljka nastavila da živi još neko vreme. Što se crnog luka tiče, kosmonauti su javili da nije izgubio ukus.
Vrt na orbitalnoj stanici čini nekoliko kutija-kontejnera sa veštačkom zemljom, koja se po mineralnom sastavu ne razlikuje od mineralnog sastava tla na Zemlji. Posebni aparati obezbeđuju biljkama vlagu, vazduh i sunčevo svetlo. Kosmonauti se pripremaju da posade bor i lan.
Naučnici, međutim, kažu da je najvažnije u ovim istraživanjima videti da li u vasionskim uslovima uspevaju šargarepa, rotkvice, peršun i luk kako bi kosmonauti imali sveže povrće. Vasionski program predviđa, naime, orbitalne stanice sa brojnim ljudskim posadama koje bi u kosmosu boravile više meseci.
Izraelski premijer Begin je pretprošle noći ponovio da njegova vlada neće tolerisati prisustvo ijednog palestinskog gerilca u Libanu.
Dali smo im sve pogodnosti da napuste Bejrut i Liban. Mi ih uopšte ne ponižavamo. Rekli smo im da čak mogu da ponesu sobom i svoje lično oružje. Ali, nijednog teroriste više neće biti u Libanu, jer Liban je na našem pragu.
Prema najnovijoj dijagnozi, Napoleon nije otrovan arsenikom već je patio od sindroma Zolinger-Elison, oboljenja endokrinih žlezda čije su posledice bile takve da je bivši car počeo da se pretvara u ženu. Ovu dijagnozu izneo je dr Robert Grinblat, američki stručnjak za endokrini sistem, odnosno žlezde proizvođače hormona koje, između ostalog, kontrolišu i pol ljudi.
To bi objasnilo, kaže Grinblat, Napoleonovu letargiju i probleme koje je imao prilikom mokrenja u vreme opsade Moskve, oticanju nogu pre početka Borodinske bitke, žestoke bolove u stomaku kod Drezdena, kao i iscrpljenost i bolove kod Lajpciga. Pospanost, bolovi i tegobe pri mokrenju, doprineli su, bez sumnje, njegovoj indolentnosti i nedostatku inicijative kod Vaterloa.
Postojanjem ovog sindroma dr Grinbalt objašnjava gojaznost, skoro ženske obline i postepena atrofija genitalija, koja se kod Napoleona ispoljila kada mu je bilo samo četrdeset godina.
Prilikom obdukcije Napoleonovog tela utvrđeno je samo prisustvo čira i nekih čvrstih elemenata u bešici. Mada su postojali izvesni dokazi oboljenja endokrinog sistema, tačna dijagnoza nije mogla biti postavljena jer se tada veoma malo znalo o žlezdama.
Ipak, lekari su zabeležili da je Napoleonovo telo prekriveno površinskom naslagom masnoće, da su mu kukovi široki, ramena uzana, koža bela i nežna, šake i stopala izuzetno malih dimenzija.
Sreda, 7. jul 1982. Ulcinj
Za pedeset godina, ako moja koncepcija umetnosti bude postojala, to će biti samo u aktivnostima živih umetnika, a ukus koji budem pokazao u uspostavljanju izložbe biće datiran i zastareo.
(Džozef Kosut, 1969. god.)
Tokovi oslobođenih reči, slika, pojmova, koji se prepliću, ili dodiruju svojim asocijativnim nitima, stvarajući tako jednu otvorenu i krhku mrežu stalno promenljivih značenja.
Ares bog jarosnog rata, ratnog ubijanja i krvave borbe na bojnom polju. Voleo je rat radi rata, klanje radi klanja. Radovao ga je ratni urlik, bojna vreva, zveket oružja i miris krvi. Mrzeo je svaki poredak koji je sprečavao da se rat rasplamsa. Pomagao je svakog ko je bio spreman da naruši mir.
Pesnik Čarls Simić, nekadašnji nemirni dečak iz Palilule, danas je među najistaknutijim američkim pesnicima. Svojom poezijom duhovitom, neposrednom i jasnom, osvojio je čitaoce i mnogobrojne nagrade: Američke akademije umetnosti i književnosti, Edgara Alana Poa, PENa za prevode, Gugenhajmove fondacije, Američkog udruženja poezije za najbolju zbirku pesama u 1980. i druge.
Subota, 10. jul 1982. Ulcinj
Iran vrši mobilizaciju svih vojnih obveznika starih 20 - 25 godina. Iz Teherana je saopšteno da će Iranci pokušati da pređu na iračku teritoriju u noći između 12. i 13. jula. Te noći je, prema islamskoj religiji, Alah proroku Muhamedu dao svetu knjigu Koran. Vrhunski teolozi tumače da vojska baš u toj noći ima najveće šanse za uspeh i pozivaju iranske vojnike da zanemare ramazanski post i molitve.
Domaćica iz unutrašnjosti piše: Živim na selu i već sam treću godinu u braku, ali još nisam ostala u drugom stanju. Napominjem da imam 25 godina i da sam zdrava. Menstruacija mi je neuredna, oskudna, često jako bolna i traje dva-tri dana. Bila sam na ispitivanju i rečeno mi je da bi trebalo da uzimam tablete za stimulisanje jajnika. Molim vas da mi kažete kako se zovu i primenjuju te tablete.
Odgovor: Tablete koje služe za stimulisanje ovulacije, odnosno stvaranje zrele jajne ćelije u jajniku, nazivaju se Clomid. One se koriste u određenom ritmu, tj. počev od petog dana od početka menstrualnog odliva i to pet dana uzastopce, dva puta po jedna tableta dnevno. Mogu ih uzimati samo one osobe koje su prethodno detaljno ispitane, naročito imajući u vidu snimak žlezde hipofize (bolje rečeno turskog sedla gde je ta žlezda smeštena).
Mehanizam delovanja tableta je, prosto rečeno, u tome što stimulišu jajnike na izbacivanje zrele jajne ćelije. Potrebno je naglasiti da se može nekada dogoditi da se oslobode dve ili više ćelija i da one budu oplođene. Na taj način dolazi do blizanačke trudnoće ili rađanja trojki, četvorki, itd; što poslednjih godina nije retkost.
Vekovima smo svaljivali krivicu i odgovornost za sve naše poraze i neuspehe samo na druge. Sada znamo, barem neki među nama, oni najdalekovidiji, da smo uzročnici svih naših loših trenutaka, kolebanja, poraza i slomova u prošlosti samo mi sami... Pošto su strah i sluganstvo usađeni duboko u našu nacionalnu i ljudsku dušu. Zato je sva naša nacionalna bit prožeta strahom i sluganstvom. (...)
Da li uopšte verujemo u Ujedinjenu Sloveniju? (...)
Katastrofa koju smo doživeli godine 1918. kada je slovenački narod na podsmeh samoopredeljenja naroda surovo i cinički raščetvoren između Austrije, Italije, Mađarske i Velike Srbije (...)
(iz teksta slovenačkog kulturnog radnika Bojana Štiha)
Žuljevitost, komplikovana bolnim pukotinama na tabanima, neretko izaziva znatne neugodnosti. Osim toga, u pukotine lako prodiru razni mikroorganizmi, koji su u stanju da izazovu i rožasto zapaljenje i oboljenja vena na nogama kao i druge bolesti. Prilikom postojanja na stopalima, sa prisustvom bolnih pukotina, treba uzeti komotnu obuću i obratiti se dermatologu radi dobijanja odgovarajuće pomoći.
Nemogućnost da se bilo šta na književnom planu uradi. Posle dve nedelje provedene na moru opšta opuštenost, lenčarenje, ali kako osećam uz malu unutarnju paniku koja se ispoljava oblapornim gutanjem svih vrsta dnevnih listova, revijalne štampe i zabavne, odnosno lake literature.
Utorak, 13. jul 1982. Ulcinj
U nedelju, 11. jula, u 22.30 časova preminuo je u Beogradu Meša Selimović. Više od sedam godina bolovao je pisac Derviša i smrti. Otkako je 1974. godine prenet na VMA, zbog izliva krvi u mozak, živeo je u svom stanu kod Jovanove pijace, i tu je i umro u snu. Gledao je televizijski prenos finala svetskog prvenstva Italija Zapadna Nemačka i zaspao.
Davno, pre jedne decenije upitan miri li se sa smrću? kazao je:
Besmisleno je razmišljati o nečem što se ne može izmijeniti. Ja ne mislim o tome. u tome je dosta i islam uticao na mene. U islamu ne postoji ni kult smrti, ni strah od smrti. Smrt mi je mrska, ali se ne bojim.
Preteći letovi izraelskih fantoma iznad Bejruta.
Četvrtak, 15. jul 1982. Ulcinj
Poznati španski slikar Huan Miro, koji ima 89 godina, ovih dana je uspešno operisan od katarakta oba oka. Miro je izjavio da jedva čeka da ponovo slika. Slikanje mu je bilo uskraćeno više od tri meseca, jer je zbog bolesti skoro oslepeo.
Već dva meseca očekivana, a poslednjeg dana i javno nagoveštavana ofanziva iranskih oružanih snaga na irački grad Basru, i na bogate izvore nafte oko njega, počela je sinoć, dan kasnije nego što se očekivalo. Zvanični kominike združenih komandi iranske armije i Revolucionarne garde, objavljen je jutros rano, ali su kasnije izostale uobičajene učestale informacije o napredovanju iranskih oružanih snaga.
Zvanični kominike kaže da je cilj ofanzive, nazvane po mesecu posta Ramazan, da obezbedi odbranu islamskih (iranskih) zemalja i da spreči iračku agresiju i agresiju drugih američkih lakeja.
(Tanjug)
U skladu s odlukom najvišeg izvršnog organa partije u Rumuniji je detaljno razrađen i ovih dana objavljen Program naučne ishrane stanovnika prema uzrastu, polu, stanju zdravlja i zanimanju. Koncepciju za nov način ishrane dala je komunistička partija koja ujedno preporučuje Rumunima da 30 % sledovanja hrane pojedu za doručak, polovinu za ručak a ostatak za večeru.
Među prve brige po dolasku u kamp treba da bude i izgradnja nužnika, ukoliko on ne postoji. On se ne gradi iznad šatora niti iznad mesta odakle uzimamo vodu, već na podaljem mestu od kampa kako vetar ne bi donosio neprijatne mirise. Put do nužnika treba očistiti i utabati, kako bi se mogla kontrolisati čistoća tragova.
Sam nužnik treba da je jama-rov oko 50 cm širok i oko 70 cm dubok sa vidljivim mestima za čučanje ili sedenje preko grede. Tu treba da je i posuda sa krečom, kao i ašovčić za pokrivanje izmeta. Ako postoji mogućnost izgradite dva (muškarci, žene), ogradite ga i načinite neku nadstrešnicu.
O posledicama koje bi mogle nastati ako se ne pazi na higijenu nije potrebno govoriti.
Subota, 17. juli 1982. Ulcinj
Irak zaustavio neprijatelja i najavljuje kontraofanzivu.
Raste cena zlata.
Na zasedanju CK Poljske ujedinjene radničke partije, general Jaruzelski je upozorio da će pokušaji obnavljanja anarhije naići na odlučan otpor.
Američki filmovi Vanzemaljac i Porkijev prešli su magičnu granicu zarade od 100 miliona dolara. Filmska kompanija Universal Pictures saopštila je da je njen film Vanzemaljac za 31 dan prikazivanja u 1374 bioskopa, doneo 106,7 miliona dolara. Taj film Stivena Spilberga o posetiocu s druge planete donosi prosečno 3,5 miliona dolara dnevno i ostaje za sada letnji pobednik u SAD.
Komedija kompanije 20 th Century Fox Porkijev preskočila je granicu od 100 miliona dolara 17 nedelja pošto je počela da se prikazuje u 696 dvorana.
Srbe i dalje ubijaju na Kosovu.
Vežbe za opuštanje pre spavanja
1. Sedite na pete, opružite ruke po prostirci, ostanite u tom položaju čitav minut, dišući duboko.
2. Sedeći kao starinski terzija, s rukama položenim na kolena i sa spojenim kažiprstom i palcem, dišite mirno ne menjajući položaj nekoliko minuta.
4. Masirajte potiljak i ramena pritiskajući ih ili praveći pri tom kružne i vibrirajuće pokrete.
Kada sam bio mlad, pisao sam da bih živeo. Danas u 54. godini, pišem da ne bih umro.
(Karlos Fuentes)
Ristićevi eseji kao prostorno-vremenske književne strukture sa uvijek mogućim novim, daljim dimenzijama, otvoreni dnevnici njegovog misaonog i životnog hoda kroz vlastiti prostorvrijeme, dovoljno su široki da, u cjelinskom smislu, Geteovskom i Remon-Raselovskom vidu, mogu da obuhvate sve što je pisao uključujući u te duhovne memoare roman i poeziju svih etapa. Takav je, u malome, u modelu, i esej koji je stvorio za našu književnost: sposoban da obuhvati i da apsorbuje u svom esejističkom tkivu poeziju, romaneskne dijelove, teatarski dijalog, satiru, hroničarsku bilješku, vanknjiževni iskaz, vanjezički sraz sa jezikom (recimo crteža, fotografije, dokumenta, ilustracije).
(Hanifa Kapidžić-Osmanagić)
Nedelja, 18. jul 1982. Ulcinj
Više od sto rojeva ili oko osam miliona pčela ubica nalazi se u istočnoj Panami pod budnim okom prirodnjaka. To su potomci afričkih pčela koje su pre trideset godina dopremljene u Brazil na ispitivanje, ali je nekoliko rojeva uspelo da pobegne. Pčele ubice su mirne ako se ne diraju, ali su veoma opasne ako im nešto nije po volji. One već godinama polako menjaju svoje stanište. Prema predviđanjima stručnjaka, one će za oko dve godine prevaliti blizu petsto kilometara od Paname do Kostarike (jer se u tom pravcu kreću), a negde u 21. veku trebalo bi da se pojave u SAD.
Kroz gradsku noć od kamena i suše ulazi polje u moju sobu. Pruža zelene ruke sa ptičjim narukvicama, sa narukvicama od lišća. Nosi reku u ruci. Nebo iz polja takođe ulazi sa svojom košarom tek isečenog dragog kamenja. I more seda pored mene, polažući svoj beli rep na tlo. Iz tišine izbija drvo muzike. Sa drveta vise sve lepe reči, koje sjaje, zru, padaju. Na mom čelu pećina u kojoj prebiva munja... Ali sve se naselilo u krilima.
(Oktavio Paz)
Volite li uzbuđenja?
1. Idete li često na utakmice kluba za koji navijate?
da...................... 5
2. Kakve filmove najviše volite?
strave i užasa....... 5
ljubavne............... 3
ostale.................. 0
3. Plašite li se putovanja avionom?
da...................... 0
možda................. 2
4. Kada biste mogli da birate nagradu, da li biste se radije odlučili za put oko sveta ili za televizor u boji?
put oko sveta....... 5
televizor u boji...... 0
5. Idete li radije na letovanje na planinu ili na more?
na more................ 5
na planinu............. 0
ni jedno ni drugo.... 1
Saberite poene:
Manje od 6 poena: vama, svakako, odgovara miran život. Iako ste svesni da takav život može ponekad da bude i dosadan, ne želite da odustanete od njega. Malo živosti i blagih uzbuđenja ne bi vam škodilo.
Od 7 do 11 poena: prilagođavate se lako i živite, manje ili više, uzbudljivo. Ipak, ste više naklonjeni uzbuđenjima, pa se često dogodi da potpuno odstupite od svog uobičajenog načina života, da biste doživeli nešto interesantno.
Više od 12 poena: po cenu neprijatnih iznenađenja, izabraćete opasniji put od uobičajenog i dosadnog. Uzbuđenja su deo vašeg života i, ukoliko se već ne bavite nekim izuzetno opasnim zanimanjem, sigurno je da ste to poželeli.
Bejrut očekuje napad.
U najnovijem broju Književnih novina (8. jul 1982.), koje su ovde u Ulcinj tek pre dan-dva
U zbirci koja potom sledi, Tri puta sedam jednako dvadeset i jedan (1973), Vladović se potpuno okreće signalizmu i konkretizmu, shvatajući jezik pre svega kao građu za pesmu, kojom se on sasvim slobodno koristi.
Još jedno pogrešno navođenje signalizma kao konkretne odnosno vizuelne poezije s kojim se treba razračunati.
Ponedeljak, 19 jul 1982. Ulcinj
Borbe koje se vode između Irana i Iraka veoma su surove. Što operacija čišćenja iračke teritorije nije sasvim dokrajčena, izgleda da nije posledica ni snage iračke odbrane niti slabosti napadača. Po rečima iračkih vojnika koji su dobili višednevni dopust posle svega što su preživeli na frontu, uzrok je u tome što Iranci nadiru u gomilama, što ginu na stotine i hiljade, ali idu i dalje, gotovo bezglavo, u smrt.
Naši borci plaču, povraćaju, preživljavaju stresove rešetajući, komadajući, uništavajući živu masu pred sobom kaže jedan od svedoka i učesnika borbi istočno od Basre.
Begin izjavio na mitingu u Tel Avivu: Palestinci moraju otići.
Amerika i pored ogromnih viškova i pritiska svojih farmera, odbija da prodaje žito Rusiji. Razlog prema rečima novog ministra inostranih poslova Džordža Šulca: Sadašnja situacija u Poljskoj.
Vreme će prolaziti a ništa se neće menjati, i vreme će i dalje beznadežno teći dok se ne dogodi nemoguće i neverovatno: dok se davno mrtva Zemlja ne pretvori u crnu rupu prečnika manjeg od dvadeset pet milimetara. A tada će ova neshvatljivo sabijena masa, tako gusta da ni svetlost ne može da se probije iz nje, početi polako da krvari kroz sve brže i brže emisije energije dok potpuno ne nestane. Čitav svemir biće u to vreme zahvaćen sličnim procesima.
Ma koliko bizarna, ova slika konačne sudbine vasione zasnovana je na znanjima kojima u ovom trenutku raspolažemo o fizici, astronomiji i kosmologiji.
Rođena pre više od deset milijardi godina u jednom silovitom trenu zvanom velika eksplozija, naša vasiona se u ovom trenutku sastoji od sistema galaksija koji se neprekidno i nezadrživo širi. Takvo kretanje može se završiti samo na jedan od dva načina: ili će se širenje i dalje nastaviti, ili će jednoga dana prestati da bi ustupilo mesto obratnom procesu. U izboru načina odlučujuću ulogu moraće da odigra srednja gustina materije u svemiru.
Već danas je vasiona gotovo prazna i potpuno hladna. Materija, zgusnuta i na relativno visokoj temperaturi u vidu zvezda, planeta i drugih nebeskih tela, zauzima samo veoma mali deo prostora, dok je prosečna gustina kosmičkih prostranstava manja od jednog atoma po kubnom metru, a temperatura tek nešto iznad apsolutne nule. Ovako niske vrednosti rezultat su širenja dugog milijardama godina, ekspanzije koja je usledila posle izuzetno visoke temperature i gustine materije u momentu velike eksplozije. Pošto materija i energija moraju biti očuvani, proces širenja svemira neminovno je doveo do njegovog razređivanja i hlađenja.
Pod pretpostavkom, koju sugerišu znanja što ih je čovečanstvo prikupilo, da se vasiona beskrajno širi, kako će izgledati budućnost? Neograničeno vreme koje stoji na raspolaganju kosmičkoj drami, dovodi nas do neobičnih proročanstava. Razmotrimo, primera radi, sledeći scenario.
Svemirom u ovom trenutku dominiraju zvezde koje svoju energiju crpe iz nuklearnih reakcija pretvaranja vodonika u helijum. Prirodno, svaka zvezda će u jednom momentu istrošiti svoju zalihu vodonika i sagoreti. Kada se to dogodi, posle spektakularnog finalnog plamena, tipična zvezda će implodirati ostavljajući za sobom tamni preostatak zbijen sopstvenom gravitacijom u objekt veličine približne zemljinoj. Naše sunce doživelo bi ovu sudbinu kroz približno pet milijardi godina, pri čemu bi čitav život na zemlji bio jednostavno spržen u poslednjim trzajima umiruće zvezde. Hladnije, prigušenije zvezde mogle bi duže vremena da koriste svoje gorivo, ali bi i poslednja ipak sagorela u roku od hiljadu milijardi godina. Hladne planete nastavile bi da kruže oko ostataka, koji bi se i dalje kretali svojim ustaljenim orbitama kroz galaksije.
Rastojanja među zvezdama su tako neizmerna da su šanse da dođe do sudara izuzetno male, ali bi posle 10 19 godina, orbite stelarnih ostataka bile poremećene višestrukim bliskim prolascima. Struktura galaksija bi se znatno izmenila; njihovi centralni delovi postali bi još gušći usled prikupljanja najmasovnijih mrtvih zvezda koje bi verovatno formirale gigantsku crnu rupu sastavljenu od možda jedne desetine izvorne mase čitave galaksije. Kao reakcija na ovu pojavu, druge, lakše zvezde bile bi odbačene još dalje na periferiju. Neke bi zauzele stalne udaljene orbite i lagano kružile oko centralne crne rupe, dok bi druge jednostavno iskliznule iz galaksije i nastavile da se kreću same. Ovi bliski prolasci otrgnuli bi i planete sa njihovih putanja oko matičnih zvezda i većina bi bila izbačena iz galaksija da pluta u potpunoj praznini.
Sagorele zvezde koje ne budu izbačene iz galaksije neće moći zauvek da kruže oko centralne crne rupe. Krećući se po svojim orbitama, one će lagano remetiti gravitaciono polje galaksije. Poremećaji će dovesti do manjeg odliva energije, usled čega će putanja zvezda sve više dobijati oblik spirale koja vodi ka unutrašnjosti. Konačno, centralna crna rupa će tokom narednih 10 30 postepeno apsorbovati sve ove objekte, te će većina materije vasione biti koncentrisana u crnim rupama, a samo manji deo u usamljenim hladnim zvezdama i planetama.
Ako im se ostavi dovoljno dugo vremena, i crne rupe mogu da dokažu da nisu potpuno crne. Čak i one emituju minimalne količine energije, pa i poneku elementarnu česticu, usled čega postepeno gube energiju i masu procesom nazvanim tunelski efekat. Ovaj proces zasnovan je na principu neizvesnosti koji implicira da nijedna čestica ne može biti potpuno izolovana u okviru jednog konačnog prostora. Drugim rečima, u svakom momentu postoji, makar i veoma mala, verovatnoća da zarobljena čestica izmakne van granica tog prostora. Tunelski efekat se nikada ne događa u našem svakodnevnom životu, jer su verovatnoće za predmete veličina i mase sa kojima se mi srećemo zanemarljive, ali je sam fenomen dobro poznat. Upravo je on začetnik mnogih atomskih procesa, uključujući i radioaktivnost.
Konačna posledica masovnog javljanja tunelskog efekta biće organizovanje svakog predmeta u vasioni u idealnu sferu tokom 10 65 godina.
Posle približno 10 100 godina tunelski efekat razoriće potpuno crne rupe koje su zamenile galaksije. Na taj način najveći deo mase koja u ovom trenutku postoji u svemiru pretvoriće se u energiju zračenja koja će se rasipati sa širenjem vasione, ostavljajući za sobom samo mrtve zvezde i hladne planete koje su umakle iz galaksija.
Bilo fuzijom bilo radioaktivnim zračenjem, svi elementi će se konačno pretvoriti u gvožđe. Tako će, posle 10 1000 do 10 2000 godina svi preostali svemirski objekti postati obične gvozdene lopte. A tada će nastupiti period u kome se ništa neće događati, period toliko dug da to reči ne mogu iskazati.
Ipak, hladni sferični gvozdeni ostaci zvezda i planeta doživeće i svoj poslednji udarac. Sila gravitacije nastojaće da ih zbije u crnu rupu, ali neće biti u stanju da savlada pritisak uslovljen njihovom velikom gustinom. Ostaci bi ipak možda delimično zahvaljujući i gravitaciji mogli spontano da sabiju sami sebe u crnu rupu kroz jedan kvantno-mehanički proces, ali proces čija je verovatnoća tako mala da će biti potrebno da prođe neshvatljivo dug period od 10 77 godina da bi do njega došlo.
Pošto i poslednje nebesko telo postane crna rupa, ona će ispariti u procesu radijacije kroz tunelski efekat. Tako će nestati gotovo sva materija, a svemir će se sastojati samo od radijacije koja postepeno slabi. A kada se završi i poslednja emisija energije, ono što je nekada bilo naša vasiona postaće večna praznina.
Četvrtak, 22. jul 1982. Ulcinj
Od završetka Drugog svetskog rata u svetu je zabeležen 141 rat, većih ili manjih razmera. Prema saopštenju iz kabineta britanskog premijera Margaret Tačer, lista svih oružanih sukoba posle Drugog svetskog rata sačinjena je u Londonu kao odgovor na pitanje jednog poslanika opozicione laburističke stranke Margaret Tačer posle sukoba kod Foklandskih ostrva. Očigledno preneražen tako velikim brojem, poslanik je rekao: To je stravičan podsetnik barbarizma ljudske rase.
Da li je poezija nekada nekome zbog nečega odgovorna? Pošto se stvari a poezija je stvar, stvorena stvar ne mogu pozivati na odgovornost, upitajmo se o odgovornosti pesnika s obzirom na njihovu poeziju. Kada, kome, zašto, kako su pesnici odgovorni? Mislim da je jedna od osnovnih pesnikovih dužnosti da piše pesme potpuno i u svakom pogledu neodgovorno. Neodgovornost pesnika je najosnovnija pretpostavka njihove poezije.
(E. Fric)
Posle najnovijih sukoba oko Basre može se izvesti zaključak da su Iranci još više podmladili trupe koje šalju u prve borbene redove. U poslednjoj grupi zarobljenika, uz već uobičajene šesnaestogodišnjake i sedamnaestogodišnjake, našla se i nekolicina dvanaestogodišnjaka. Njihova objašnjenja da su silom odvedeni iz porodica i bačeni na front nisu ništa umanjila zaprepašćenje iračkih vojnika zbog njihovog uzrasta.
Čvrst kurs Jaruzelskog. Papa odložio posetu Poljskoj za iduću godinu.
Sirijski ministar inostranih poslova Kadam demantovao je informacije prema kojima je njegova zemlja prihvatila da primi palestinske borce iz zapadnog Bejruta. Pred sinoćni odlazak iz Vašingtona u Damask, šef sirijske diplomatije izjavio je da je stav njegove zemlje jasan i da je Sirija naznačila da ne može prihvatiti palestinske borce.
Pesnik Vojislav Ilić je od detinjstva bio bledunjav, često obolevao od zapalenja pluća i nazeba, bio slabe i neotporne telesne građe, najslabije razvijen među svojom braćom. Zbog toga je često izostajao iz škole, te nije ni završio gimnaziju, a predavanja na Velikoj školi posećivao je kao vanredni slušalac. Književno obrazovanje najviše je dopunio u kući svoga oca, takođe pesnika, Jovana Ilića. U toj kući redovni gosti bili su književnici Ljubomir Nenadović, Đura Jakšić, Laza Lazarević, Vladislav Petković Dis, Radoje Domanović, Branislav Nušić, Simo Matavulj. Vojislav Ilić se oženio ćerkom Đure Jakšića Tijanom, koja se razbolela od tuberkuloze i ubrzo umrla. Za njom su od iste bolesti umrla i oba njihova deteta, a kasnije i sam pesnik.
Subota, 24. jul 1982. Ulcinj
Robot sa daljinskim upravljačem biće uskoro spušten na dno Atlantika da bi pronašao crnu kutiju sa magnetofonskim podacima o uzrocima potonuća obloga startnih raketa šatla Kolumbija, koji je nedavno završio poslednji probni let. Predstavnici američke Uprave za aeronautiku i vasionska istraživanja (NASA) nadaju se da će ti podaci pomoći da se objasni zašto su obloge startnih raketa vredne 36 miliona dolara potonule u blizini Kejp Kanaverala posle lansiranja šatla, umesto da ostanu plutajući na površini mora da bi se kasnije mogle ponovo upotrebiti.
Slučajno naletim na Oko broj 270 (22. 7. 5. 8. 82), prethodni broj nisam imao prilike da vidim. Polemika se nastavlja: ovoga puta nije mogao da izdrži F. Zagoričnik, zapravo izgleda da je još u prošlom broju objavio tekst Za novu praksu zajedništva u avangardnoj umetnosti pa sad sledi nastavak, oštar napad na mene i signalizam koji moram kazniti. Komentariše i tekst Dragana Veličkovića iz Književnih novina za koji između ostalog kaže: Veličkovićev članak u cjelini je zanimljiv po njegovoj vragoljastoj humornosti, što je ipak rijetka osobina polemičarskog pisanja.
Za Poniža je Zagoričnik nekadašnji avangardist, koji sada zagovara nekakvu državnu umjetnost, populizam i naivu, dok je V. V. V. izložba, mrtva stvar, spomenik konkretizmu, njegov formalistički odraz. Avangarda koja počne očijukati s institucijama nije više avangarda zaključuje povodom Radovanovića i Zagoričnika Denis Poniž.
Potrebno je da što pre vidim prethodni broj Oka, možda se uz Zagoričnika javio još neko od prozvanih. Zagoričniku ću po svoj prilici odgovoriti u šatro stilu, jer ne zaslužuje ozbiljan odgovor.
Krah druge iranske ofanzive na Basru, prema izveštaju iračke vojne komande u ovim borbama poginulo je gotovo 2.500 hiljade iranskih vojnika.
Oko 4.000 potomaka slavnih Maja okupilo se pre nekoliko dana kraj ruševina legendarnog grada Edznu u jugoistočnom delu Meksika na svečanosti u čast boga kiše Šaka. Tradicionalna ceremonija je održana kako bi se dozvala kiša u taj deo Meksika, u kojem već duže vreme vlada suša koja je uništila oko 40.000 hektara useva. Ceremoniju je organizovao vrhovni savet Maja, koji još ima znatan uticaj na lokalno stanovništvo.
Ponedeljak, 26. jul 1982.
Poslednji dan u Ulcinju, oblačno i kišovito jutro dobrodošlo da se na miru i bez žurbe spakujemo za sutrašnji put.
Na pomolu ekonomski rat na Zapadu.
Amerika počela hitno da isporučuje oružje Somaliji navodeći, kao glavni razlog, da je Etiopija agresor na Somaliju i da je znatno nadmoćnija u naoružanju, pretežno sovjetskom.
Prošle nedelje u Bostonu, u 85. godini umro je jedan od najvećih lingvista sveta, osnivač poznate praške strukturalističke škole Roman Jakobson. Rođen je u Moskvi gde je predavao na Visokoj dramskoj školi 1920. godine. Od 1928. je u Pragu, a od 1941. u SAD. Predavao je godinama na Harvardu slovenske jezike i lingvistiku.
6. Potražiti Vidosava Stevanovića u BIGZ-u zbog knjige Dan na devičnjaku.
7. Pogledati žiro račun.
8. Zvati telefonom Jevtića (Niš).
Utorak, 27. jul 1982.
Skoro čitav dan putovanje vozom; prvo kroz kamenitu Crnu Goru, a onda kroz mutnu, kišovitu, uža (snutu) Srbiju. U Beogradu kao u kolevci, majci, materici. Kod kuće obilje pošte. Ta me hrpa materijala i jedi i raduje. Među prvim najuočljivijim pošiljkama veličanstveni ogromni Doc (k) s no. 46 eté 82. Žilijena Blena. Njega je nemoguće opisati: vizuelne pesme, mejl-art, hepeninzi, bodi-art na blizu 500 strana. Ima me u specijalnom odeljku Timbres et Timbrés pod brojem 289 sa markom Signal. Trebalo bi više sarađivati sa Doc (k) som i Blenom.
Pismo iz Zadra: Poštovani kolega Todorović,
vraćajući se kući s Jugoslavenskog festivala djeteta u Šibeniku, zatekao sam vašu knjigu i razglednicu. Vaša me pošiljka obradovala i ja sam vam na njoj zahvalan. Čorbu od mozga tek sam uspio prelistati, njen sadržaj mi se veoma dopao. Inače, prema onom koliko mi je dostupno, vaš rad pratim pažljivo. O Čorbi ću, svakako, uskoro pisati.
Jaser Arafat priznao Izrael. Lider PLO potpisao dokument kojim prihvata sve rezolucije UN o palestinskom pitanju, što prema američkom tumačenju znači i priznanje izraelske države.
Poglavaru Rimokatoličke crkve Papi Jovanu Pavlu Drugom redovno stižu pokloni iz celog sveta. Među njima ima veoma neobičnih. Tako je nedavno iz Rio de Žaneira u Vatikan upućen jedan majmun na poklon Papi. Taj neobičan dar obećan je Papi još 1980. godine kada je posetio Brazil i pune dve godine je trebalo da se srede svi papiri i da majmun krene na put.
Na iračkom tlu više nema iranskih vojnika, pobijeni su ili zarobljeni.
Čovek je mala, bizarna životinjska vrsta koja na sreću živi samo određeno vreme; život na Zemlji je uopšte trenutak, slučajan događaj, izuzetak bez posledica, nešto što ostaje bez ikakve važnosti po opštu prirodu zemlje.
Ovaj svet, u kome živimo, zabluda je ovaj naš svet ne bi trebalo da postoji.
(Niče)
Um je podigao ovaj zid da bi nas sačuvao od Haosa. Jer iza ovoga zida je Haos. Meni samom ne ostaje ničemu da se nadam, osim da ostanem kao žalosni usamljeni čovek koji nadživljava svoj svet, lutajuća duša, melanholični fantom.
(Jonesko)
Četvrtak, 29. jul 1982.
Poziv iz Gulfporta (SAD) gde pripremaju Commonpress no. 50 sa temom Synthesism da pošaljem radove do 1. decembra ove godine.
Poštanska karta s mejlart porukom Serse-a Luigetti-a iz Peruđe.
Sovjetski Savez će uskoro početi da izvozi kljove od mamuta. U Lenjingradu je ovih dana osnovana nova kompanija koja će godišnje proizvoditi oko deset tona mamutskih kostiju koje su po kvalitetu daleko ispred slonovače. Kosti mamuta će se eksploatisati iz bogatih nalazišta na arktičkoj obali SSSR-a i očekuje se da one godišnje donose od jednog do dva i po miliona dolara. Mamutski skeleti sa kljovama dugim i do tri metra i teškim i do stotinu kilograma pronađeni su u večitom ledu. Sovjetski naučnici veruju da su ti skeleti stari 8.000 godina.
Javlja se opet The International Society of Copier Artist iz Njujorka sa svojim predlozima, planovima, preporukama.
Izložba The Mythical Image koju već više godina organizuje poznati italijanski umetnik Gino Gini. Ovog puta je, prema malom katalogu koji sam dobio, održana na Universita di Pavia Collegio Cairoli od 18. do 30. maja u Paviji. Od Jugoslovena jedini učestvujem.
Učestvuje 50 pesnika, mejlartista i drugih umetnika. Poslao sam rad sa otisnutim pečatom Think about Mail-Art.
Salvador Dali biće proglašen za markiza od Pubola. Titulu mu je dodelio španski kralj.
Na međunarodnom simpozijumu lekara održanom u Kongresnom centru u zapadnom Berlinu, rečeno je da reumatizam može biti psihosomatski.
Mali broj lekara opšte prakse bi reumatizam svrstao u teškoće mentalne prirode. I specijalisti za kožna oboljenja teško će prihvatiti činjenicu da su napadi psorijaze često prouzrokovani strahom ili mentalnim bolom.
Ni sami pacijenti nisu spremni da veruju da postoji direktno psihološko objašnjenje za fizičke tegobe. Ipak, specijaliste više ne muče sumnje. Uvereni su da duševni poremećaji koji datiraju čak iz detinjstva mogu u velikom broju slučajeva biti uzročnici telesnih oboljenja.
Ovo je primećeno u slučaju reumatizma i psorijaze, izjavili su na simpozijumu profesor Meler sa Univerziteta u Gisenu i profesor Štut sa Univerziteta u zapadnom Berlinu. Obojica su mišljenja da lekari često više pomognu pacijentu kroz razgovor o mentalnoj pozadini bolesti nego kada prepisuju gomile lekova.
Svako će prihvatiti da stalna unutrašnja napetost usled nespokojstva, gneva, razočaranja ili poniženja može dovesti do grčenja mišića što izaziva reumatizam u vratu ili leđima. Neprestani mišićni grč, rekao je profesor Štut, može imati udela u izazivanju patoloških promena u kičmenoj moždini, diskovima ili samom stubu. Tada nedostaje samo još jedan nespretan pokret ili izvanredan psihički napor pa da dođe do akutnog ili hroničnog reumatizma. Pacijent je, rekao je dalje profesor, obično vezivao bolove za kretanje ili naprezanje.
Slučajevi zapaljenja zglobova ili reumatičnog artritisa mogu imati sličan tok, osim što infekcije i imunološki faktori imaju posebnu ulogu. Odakle onda potiče mišićna napetost koja dovodi do oštećenja kostiju i zglobova? Profesor Štut kaže da je podloga često u detinjstvu.
Markuš je u katalogu dosta prostora posvetio mom radu i signalizmu. Posebno je definisao mejl-art i moju poštansku akciju iz 1979. godine Neuspela komunikacija, okarakterisavši je kao izuzetno inventivnu i apsurdnu. Izložba, koja je otvorena 2. jula, trajaće do kraja avgusta. Začudo, bar do sada, nije doživela neki veći publicitet.
(San)
U kući smo u Mačvanskoj 10, u Nišu, gde sam pedesetih i početkom šezdesetih živeo sa majkom i sestrom. Od cele kuće imali smo samo sobu i kuhinju. U sobi Dinka (koja, inače, nikada nije bila u Nišu, niti zna ovu kuću), ispituje neke đake. Ja sam u kuhinji, nervozno iščekujem kraj ispita. Iza mene na zidu nalaze se dve police sa knjigama. Jedna knjiga, Earth Watch koju sam nedavno kupio u Londonu, stoji otvorena na rasklimatanom stočiću. U knjizi su impresivne slike u boji: kontinenti, planine, okeani, gradovi, velike reke i mora snimljeni iz kosmosa pomoću satelita. Ove neobične snimke imam nameru da uklopim u svoje buduće mejl-art radove, vizuelne pesme i kolaže.
Posle ispita đaci polako izlaze, jedan po jedan, i napuštaju stan. To traje prilično dugo. Poslednja je neka devojka; smeška se zajedljivo, kaže kako je jedva položila i onda dodaje nešto neumesno na račun profesora. Krećem ka vratima sobe. Dinka se pojavljuje umorna od višečasovnog ispitivanja. Zabrinut pitam kako je. Potvrđuje mi, nekako nevoljno, da je dobro. Kada se osvrnem u kuhinji više nikog. Primećujem odmah da je sa stočića nestala knjiga Earth Watch. Strašno se uzbudim. Znam da ju je ukrala devojka koja je poslednja izašla. Insistiram od Dinke da je pronađemo. Ona kaže da joj ne zna ni ime ni adresu. (...)
Sada sam u hodniku neke škole ili fakulteta. U osobi koja mi dolazi u susret sa suprotnog kraja prostranog hodnika, odmah prepoznajem devojku koja mi je ukrala Earth Watch. U to nimalo ne sumnjam. Zaustavljam je, glasno grdim i tražim da otvori veliku crnu tašnu koju nosi o ramenu. Ona se preplašeno opire, nekako nemušto pravda, a onda je uz plač otvara. Unutra nalazim svoju knjigu i neke fotografije. Knjigu uzimam, a fotografije, i ne gledajući šta je u njima, uz grdnju i psovke cepam, teatralno razbacujući ostatke po hodniku.
Subota, 31. jul 1982.
Po odluci Izvršnog veća Skupštine SR Srbije preispitali bi se svi dospeli dosadašnji ugovori o prodaji nekretnina iza kojih je usledilo iseljavanje sa Kosova. Poništiće se ugovori o prodaji zemlje pod pritiskom, pretnjom ili sličnim radnjama.
Građani i pčelari
Privredna avijacija JAT-a i Gradski zavod za zaštitu zdravlja, Beograd, Ul. 29. novembra 54, tel. 337 - 351, izvršiće suzbijanje komaraca. Dana 31. jula, 1., 2. i 3. avgusta 1982. godine aviozamagljivanje preparatom malation obuhvatiće sledeće terene: leva obala Save od Progara do ušća Save sa Adom Ciganlijom, Adom Međicom, Parkom prijateljstva, Ratnim ostrvom i naseljima Progari, Boljevci, Jakovo, Surčin, Ledine, Bežanija, kao i zelene površine industrijske zone na Novom Beogradu. Desna obala Save 2 km. uzvodno od termoelektrane Obrenovac do ušća Save sa naseljima: Ušće, Urovci, Rvati, Krtinska, Zvečka, Umka, Ostružnica, Makiš i Sremčica, kao i zelene površine Košutnjaka, Rakovice i Miljakovca. Posebno upozoravamo pčelare da u periodu od 31. jula do 3. avgusta 1982. godine, preduzmu sve neophodne mere za zaštitu svojih pčela jer preparat malation deluje otrovno i na pčele.
Jedan 35 - godišnjak se svukao na Trgu Svetog Petra u Rimu zahtevajući da se ispovedi lično kod Pape. Pre nego što ga je odvela policija, nudista je imao dovoljno vremena da osim svojih genitalija prisutnima izloži i motive koji su ga naveli na takav korak. On je, želeo da lično Papi iskaže svoje ideje o postizanju mira u svetu i zahtev da njegova deca pripadnu njemu a ne ženi od koje se razveo.
Ovih nekoliko dana intenzivno sam radio na polemičkim tekstovima kojima ću nastaviti borbu u Oku. Završio sam Štep za šumindera, ko mu štrika creva (u čast Francija Zagoričnika, inspirisano njegovim nezaustavljivim droćkama u Oku 269, 270 i 271) i Vujici Rešinu alijas Tuci histe (o) riku jugoslovenskog avangardizma (pesma kojom sam prezadovoljan).
Nastaviću još sa sitnim popravkama a onda ću za drugi avgustovski broj, krajem sledeće nedelje, poslati Štep za šumindera a kasnije kad se to pojavi za prvi septembarski broj, pesmu. Nadam se da će se Oku javiti još i Snežana Stojanović i Jelena Cvetković, pošto ih je Zagoričnik prozvao.
Telefonirao sam Brkiću u Zagreb i najavio tekst o Zagoričniku, on me obavestio da u ovom broju, koji će se pojaviti 5. avgusta imaju odgovor Zagoričnika Ponižu, moj tekst očekuje. Iz Novog Sada javljeno mi je da se pojavila u Poljima veoma oštro intonirana polemika Jelene Cvetković (odgovor Negrišorcu). Dakle, borba se nastavlja nesmanjenom žestinom.
Ponedeljak, 2. avgust 1982.
Agonija zapadnog Bejruta. Izraelski avioni u talasima bombardovali grad uz sadejstvo artiljerije sa kopna i mora.
Pozivnica za izložbu Mađarska avangarda osmorica i aktivisti koja će se otvoriti u četvrtak u 18 h u Muzeju savremene umetnosti. Na pozivnici L. Kassak: Autoportret, 1923 / 64.
Novozelandske turističke radnike zahvatila je panika zbog još neobjašnjene igre prirode koja je prouzrokovala gotovo totalno presušivanje čuvenih gejzira kod Rotorue. Istovremeno, panika je zahvatila i gradske oce ovog turističkog mesta na severnom ostrvu Novog Zelanda, jer su sva postrojenja za grejanje koja su koristila termalnu vodu usred zime ostala bez osnovne sirovine tople vode. Naučnici zasad ne mogu da otkriju uzroke ovoj čudnoj pojavi.
Očekivao sam obimniji i interesantniji izbor avangardnih futurističkih pesnika i njihovih pesama u Antologiji ruske poezije Aleksandra Petrova, koju sam u subotu kupio. No, to se izgleda može dobiti samo u specifičnom širem pregledu ruske avangarde prve tri decenije ovog veka.
Slatke prženice
Preostali beli hleb iseći na kriške i odstraniti koru. Umutiti dva žumanceta, jednu kašiku mleka, jednu kašiku belog vina i jednu kašiku šećera u prahu. Umakati kriške hleba u dobijenu masu i pržiti ih u dobro zagrejanom ulju. Kada porumene, s obe strane, ređati ih u činiju i posipati šećerom u prahu i struganom čokoladom.
Materijal sa mejl-art izložbe Mr Sandman, send me a dream, održane u Al Khobar-u, Saudijska Arabija. Da čovek ne poveruje svojim očima, ceo katalog odštampan je pomoću kompjutera na velikim kompjuterskim šitovima.
Za Adorna apsolutna sloboda u umetnosti u suprotnosti je prema neslobodi u celini. Autonomija koju je umetnost postigla, živi od ideje humanosti, a raspada se što je društvo nehumanije.
Izvesni Čarls Amiro preživeo je pad sa 2.600 metara i u zemlju udario brzinom od 200 km / h, jer mu se padobran nije otvorio. Srećom po Čarlsa pao je na krov benzinske pumpe i uspeo da prođe sa povredom kičme i iščašenjem ramena i bio je potpuno svestan kad su spasioci došli po njega. Lekari u bolnici tvrde da će se vrlo brzo i potpuno oporaviti od ovog skoka, a ovaj veteran padobranstva koji za sobom ima već 365 skokova odmah se raspitivao kad će moći da ponovo skače.
