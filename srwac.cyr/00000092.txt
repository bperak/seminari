Već više meseci traje izborna kampanja, iako niko sa sigurnošću ne zna kada će izbori u Srbiji biti održani. Kada je reč o lokalnom nivou vlasti, moram da pohvalim da je ponovo najvispreniji u prevari birača Mlađan Dinkić. To je jedini čovek koji je od RTB-a Bor uspeo da napravi poltičku stranku. To možete da vidite i u Opštini Bor kad pogledate odbornike, ali su na žalost, rezultati te njegove visprene politike porazni po građane Bora.
Ovo što se danas radi u Boru, stizaće na naplatu godinama koje su pred nama i teško će moći da se budžetom Opštine Bor posle nekog vremena servisira sve što se preuzima kao obaveze. Nikome ne sporim pravo da se uključi u politički život na način na koji misli da mu je najbolje, ali sam protiv toga da se privredni subjekti zloupotrebljavaju u politici, što upravo radi G 17 koja je sada u nekoj nazovi široj koaliciji, koja nije ni registrovana, nego se vodi kao neko udruženje, a nazivaju se Ujedinjeni regioni Srbije.
Zašto vam ovo govorim? Jer se s vremena na vreme pojave, i pored ogromne cenzure, neki članci i glasovi razuma, pa onda kažu Nije dobro napraviti dečje igralište na visokonaponskim električnim vodovima. A s druge strane, oni koji bi trebalo da vode računa o tome da proizvodnja u RTB-u Bor bude što veća i kvalitetnija, oni se nažalost bave izgradnjom fontana, igrališta i mnogih drugih stvari po Boru. Istovremeno, novac koji bi RTB Bor trebalo da uplaćuje, isključivo treba da uplati u budžet Opštine Bor, a mi imamo javno preduzeće koje treba da se bavi uređenjem grada.
Sa druge strane, imate drobilicu u Krivelju koja već 5 puta, iako je nova, blokira i ne može da radi uspešno. Dakle, oni koji treba isključivo da vode računa o proizvodnji, oni se bave uređenjem grada, a ovo su gore prepustili. I sve to ne bi bilo toliko strašno da se ne troši novac koji objektivno nije realno zarađen i određen za te namene.
Odakle novac? Videli ste i sami da postoji neki Fond. Ja odgovorno tvrdim da se radi o fondu koji se puni tako što se reketiraju svi oni koji u poslovnom smislu sarađuju sa Opštinom Bor ili sa RTB-om Bor i da su u obavezi kada sklapaju neki posao ili ugovor da već tad kažu da će jedan deo novca dati u Fond.
Zašto Fond, a ne budžet Opštine Bor? Pa, ako otvorite sajt Opštine Bor ili Direkcije za izgradnju Bora, videćete da nema nijedne javne nabavke. Poslednja javna nabavka je za održavanje automobila ili za kupovinu kancelarijskog materijala, a odakle se plaćaju sve ove stvari koje se rade u Boru, bez ikakvih projekata? Navodio sam vam primere da se kao investitor koji je dobio lokacijsku dozvolu za uređenje kružnog toka na kome se nalazi spomenik Đorđu Vajfertu pojavljuje Opština Bor, ali sa budžeta Opštine Bor nije isplaćeno ništa. Pa, kako je to moguće da izdate dozvolu investitoru, a da, na kraju krajeva, ne znate ko radi i bez ikakve javne nabavke i da plaća neko drugi. Da se to radilo u nekim drugim vremenima, sigurno bi bilo i zakona i zakonske odgovornosti, a ovako toga nema.
I, naravno da je ovo nepopularno što govorim. jer nema u Boru nikoga ko ne voli što se neke stvari uređuju. Ali, koliko god je to nepopularno, da sam ja bio u prilici, kada sam bio na mestu predsednika Opštine, da imam ovoliko novca, sigurno bih novac usmerio na uređenje nekoliko biodiskova koje imamo za prečišćavanje voda u Metalurgu, Brestovačkoj banji, na uređenje gradskog kolektora za koji niko ne zna kad će se urušiti i izazvati ogromne probleme, ali naravno, jedan deo novca se odvaja i za ulepšavanje grada. Međutim, ovo što se radi bez ikakvih dozvola, bez ikakvih projekata tako što neko sprejom na ulici crta gde će da mu budu regulacione linije, to je prosto nedozvoljivo i protiv toga ću se uvek boriti, bez obzira koliko to bilo nepopularno i koliko to nije dobro reći pred biračima.
Šta mislite da lokalne samouprave u Novom Sadu, Nišu, Kragujevcu nisu dovoljno pametne da naprave zoološki vrt. Pa, naravno da jesu. Ali, ozbiljni ljudi vode računa o tome da li je to održivo. Neka vam neko napravi računicu da vidi koliko će koštati održavanje zoološkog vrta, pre svega nega životinja, ishrana i mnoge druge stvari i neka napravi procenu koliko se može obezbediti poseta i da vidite da će jedan ogroman procenat budžeta Opštine Bor ubuduće da se troši samo na održavanje zoološkog vrta. A u budžetu Opštine Bor, bez obzira na ovo trenutno povećanje, ubuduće neće biti para.
Nelogično je da u celoj državi nema novca, a da ga u Boru ima u izobilju. Čiji je to novac i odakle? Kako je moguće da država ne može da obezbedi 217 miliona za putare nego blokiraju zgradu Vlade svaki čas, a da u Boru možete milione da bacate kao od šale. Nešto tu nije u redu. Dakle, Mlađan Dinkić je od privrednog subjekta napravio političku stranku na lokalnom nivou i ta politička stranka je izgubila kompas. Izgubila je, ni ranije verovatno nije imala, bilo kakav osećaj da moraju da se poštuju neki zakoni.
Kada je u pitanju republički nivo vlasti, ovo zaista postaje žalosno. Neprijatelji Republike Srbije kojih evidentno ima, bez ikakvih priča o teoriji zavere, tačno znaju kada su najpovoljniji trenuci da se pritisne naše nesrećno državno rukovodstvo i Vlada i da prihvate sve ono što je nepovoljno za Republiku Srbiju. Ovaj put mislim na dešavanja na severu Kosova i na to da bi trebalo 9. decembra da dobijemo status kandidata. U okviru toga, imamo vlast koja će sve da prihvati sve što joj se bude nametnulo, samo da bismo dobili taj status od koga, uzgred, neće biti ništa. Makedonija ima status kandidata od 2005. godine, Turska ima deceniju unazad, mnoge druge zemlje imaju, ali to u suštini ništa ne rešava jer Evropska unija ima svoje probleme.
Tema su izbori zbog toga što pred izbore u Srbiji, obavezno one stranke koje su u vlasti, one iznenada postanu opozicija. Pogledajte republičku vlast. U republičkoj vlasti stranke koje učestvuju i dalje u Vladi, isključivo se ponašaju kao opozicione stranke. Izlaze na konferencije za novinare i jednostavno počinju da kritikuju vlast u kojoj danas sede. Počnu da kritikuju propuštene prilike, ponašaju se kao da oni ništa nemaju sa tom vlašću i tako je već nekoliko izbornih ciklusa, a sve se to radi da bi se prevarili građani Republike Srbije, da bi još jednom, eto, glasali za njih. Videćete šta će biti sa akcijama Telekoma koje su obećane. Obećano je da već treba da budu podeljene, a tempiraće ih da padnu u toku izborne kampanje. I videćete ko će time da se diči i ko će ponovo da dobije izbore. Protiv ovoga moraju da budu svi koji razmišljaju, ali Republika Srbijaje, danas se vidi, na žalost pod velikom okupacijom, medijskom i svakom drugom i mi nismo u stanju da obezbedimo normalno funkcionisanje države i da zaštitimo naše vitalne interese. Kad pogledate, recimo, Televiziju B92, vi vidite da vam se novinari te Televizije čine kao ultra patriote u odnosu na goste koje dovode političke analitičare, neke političare koji govore o tome da Srbi na severu Kosova sprovode balvan revolucije, da smo mi najcrnji i najgori... Prosto vam oni novinari, iako ih iz nekih perioda znamo kao novinare koji su anacionalni, deluju zaista kao pravi nacionalisti, kada ih opominju i kažu: Pa, nemojte tako, ipak to nije tako... Eto do čega je dovedena Srbija politikom pre svega Demokratske stranke.
Na lokalnom nivou, ovo što ima takozvane opozicije, ali i onih koji učestvuju u vlasti, više nema snage ni da se bilo ko makar oglasi da drugačije misli. Pokazalo se i ovo je ključna rečenica ove konferencije za novinare, da ukoliko se i politička i ekonomska moć skoncentrišu na jednog čoveka ili na jednu malu grupu ljudi, neminovno dovodi do diktature. I, ako bilo šta želite da objavite u vašim medijima od ove konferencije, ja vas molim da objavite ovu rečenicu. Ponoviću još jednom. Dakle, koncentracija ekonomske i političke moći ili finansijske i političke moći u jednom čoveku ili jednoj maloj grupi ljudi, obavezno dovodi do diktature. A primer Bora je najbolja potvrda toga što sam rekao.
Ja sam imao toliko. Ukoliko imate neko pitanje, izvolite.
Novinar: Kako se Opštinski i Okružni odbor Srpske radikalne stranke u Boru priprema za predstojeće izbore?
Rankić: Naravno. Mi smo, rekao bih, jedina stranka, koliko ja pratim političku situacijuu Srbiji i na lokalnom nivou, koja od izbora do izbora radi konstantno, kroz sednice, kroz aktivnosti koje sprovodimo. Većina stranaka danas je shvatila da je suština izbora u tome da treba napraviti način kako prevariti birače i da ne treba voditi računa ni o stranačkoj infrastrukturi ili bilo čemu drugom. Oni rade taj mesec dana kampanje kada se raspišu izbori. Danas su glasovi uglavnom na prodaju, formiraju se berze, oni koji imaju novca kupuju glasove... Uglavnom se svodi na to da birače koje ne mogu da pritisnu i ucene kroz posao i slično, oni njih kupuju novcem. Srpska radikalna stranka, nasuprot tome, ima direktan kontakt sa građanima kroz punktove i podele stranačkih novina Velika Srbija i mi sada štampamo jedan program ekonomskog oporavka koji je radio tim ekonomskih eksperata koji nisu članovi Srpske radikalne stranke, ali su oni takvu saradnju jednostavno ponudili Srpskoj radikalnoj stranci, rekli su da ovi drugi nisu zainteresovani i da ti drugi imaju svoje mentore i sprovode tuđe programe, pa kada bi jedan takav program i imali, ne bi bili u stanju da ga sprovedu. I taj program će biti odštampan u dovoljnom broju primeraka da ga možemo podeliti građanima u direktnom kontaktu.
