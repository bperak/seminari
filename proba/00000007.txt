Opći cilj projekta je razvijanje efikasnih metoda na radnom mjestu za podizanje svjesnosti i uvođenje individualnih i organizacijskih promjena koje vode do sigurnije upotrebe alkoholnih pića i samim time do smanjenja pojava posljedica konzumacije alkohola, uključivo i nesreće vezane uz zlouporabu alkohola. Cilj se namjerava postići razvojem, implementacijom i diseminacijom kros-kulturalnih smjernica koje će osnažiti intervencije za sigurniju upotrebu alkohola na radnom mjestu u radnika u Europi. Projektne aktivnosti će proizvesti izvještaj o najboljim praksama i preporuke za europsku, nacionalnu, regionalnu i lokalnu politiku. Projektne aktivnosti će poboljšati zdravlje europskih građana, pridonijeti ostvarenju ciljeva Lisabonske deklaracije i omogućiti radnom okruženju da suzbije potencijalne negativne posljedice ekonomske recesije na štetu uzrokovanu konzumacijom alkohola.
Strateška važnost projekta
Projekt će povećati opseg postojećeg znanja o politikama smanjenja štete zbog konzumacije alkohola na radnom mjestu, osigurati široku i praktičnu implementaciju tog znanja na radnim mjestima, kako u velikim tako i u malim i srednje velikim tvrtkama. U projekt je uključeno 16 institucija iz 12 Europskih zemalja. Prikupljanjem relevantnih informacija i zakonodavstva vezanog uz konzumaciju alkohola na radnom mjestu diljem europe omogućit će usklađivanje zakona i promicanje zdravlja vezanog uz konzumaciju alkohola i radno mjesto. Doprinos smanjenju štete vezane uz konzumaciju alkohola na radnom mjestu koji će proizaći iz ovog projekta u skladu je sa Planom zajednice za zdravlje Europske unije za 2009. godinu i strategijom Europske komisije u potpori zemalja članica u smanjenju štete vezane uz zlouporabu alkohola.
Materijali i metode
Projekt se sastoji od niza integriranih aktivnosti strukturiranih u pet faza:
slijedeći projektni protokol, svi partneri će pripremiti studiju na najmanje dva radna mjesta i demonstrirati dobru praksu u vlastitoj državi;
na temelju proizvedenih smjernica nekoliko partnera provest će pilot intervenciju na radnom mjestu;
pilot intervencija provest će se kroz godinu dana u 12 zemalja, a u svakoj će biti uključeno najmanje 5 tvrtki s najmanje 750 zaposlenika;
svaka pilot intervencija će se analizirati na učinkovitost;
na temelju prethodnih faza proizvest će se smjernice i političke preporuke.
Očekivani ishodi
kros-kulturalne smjernice koje će, na razini cijele Europe, omogućiti implementaciju intervencija vezanih uz konzumaciju alkohola na radnim mjestima;
projektni izvještaj koji će pružiti preporuke temeljene na dokazima za konzumaciju alkohola i radno mjesto na europskoj, nacionalnoj, regionalnoj i lokalnoj razini;
povećan broj tvrtki s jasnim politikama vezanim uz konzumaciju alkohola;
povećan broj osoba uvježbanih za intervencije vezane uz konzumaciju alkohola;
EWA sastanak, Barcelona 10. i 11. ožujka 2011.
Predstavnici Zavoda za javno zdravstvo Zagrebačke županije sudjelovali su na prvom (engl.kick-off) sastanku partnera projekta Europsko radno mjesto i alkohol. Sastanak se održao u Barceloni, 10. i 11. ožujka 2011.
Na sastanku je dogovoreno:
plan priprema studija slučaja primjera dobre prakse, s izradom lista tvrtki koje su potencijalni slučajevi
završetak nacionalnih izrada studija slučajeva dobre prakse do kraja lipnja 2011. g.
obrada podataka i prvi rezultati studija slučajeva učinit će se do kraja rujna 2011. g.
u studenom 2011. započinje priprema i provođenje pilot intervencija u pet tvrtki po državi sudioniku projekta
Partneri su upoznati s financijskim protokolima upravljanja sredstvima doniranim iz EU, postojećim projektima i aktivnostima vezanim uz radno mjesto i alkohol u Europi, te o mrežnoj komunikaciji između partnera.
EWA sastanak, Manchester 20. i 21. listopada 2011.
U skladu s planiranim projektnim aktivnostima, sudionici EWA projekta održali su sastanak u Manchesteru 20. i 21. listopada 2011. godine. Na sastanku su izloženi rezultati dosadašnjih aktivnosti te je provedena rasprava i postignut dogovor o daljnjim postupcima.
Zaključci sa sastanka:
do kraja studenog završit će se izvještaj studija slučajeva dobre prakse
znanstveni tim (SARD) će tijekom slijedećih mjesec dana donijeti protokol za pilot intervencije
pilot intervencije provodit će se u razdoblju siječanj-rujan 2012. godine
Uz sastanak EWA projektu, održana je i Europska konferencija o radnom mjestu (European Workplace Conference) na kojoj su predstavljene tekuće aktivnosti vezane uz tržište rada i odgovor na posljedice gospodarske recesije i rastuće stope nezaposlenosti.
25 / 10 / 2011
EWA sastanak, Venecija 19. i 20. travnja 2012.
Na trećem radnom sastanku EWA projekta sudjelovali su Dijana Poplašen, dr. med. i dr. sc. Bojana Knežević, dr. med. iz Hrvatskog zavoda za zaštitu zdravlja i sigurnost na radu, te doc.dr.sc.Branko Kolarić, dr. med. u ime zavoda za javno zdravstvo Zagrebačke županije.
Branko Kolarić i Dijana Poplašen na sastanku u Veneciji
Na sastanku je predstavljen edukativni letak izrađen za potrebe projekta, te je postignut dogovor o provedbi pilot intervencija u 5 tvrtki s najmanje 750 zaposlenika ukupno. Pilot intervencije počet će se provoditi u jesen ove godine.
Bojana Knežević na sastanku u Veneciji
Bojana Knežević na sastanku HDMR u Novigradu
24 / 04 / 2012
EWA radionica Pilot intervencije, Zagreb 30. kolovoza 2012.
Prva radionica za pilot intervencije u sklopu EWA projekta održana je u Zagrebu 30. kolovoza 2012. Domaćin je bio Hrvatski zavod za zaštitu zdravlja i sigurnost na radu te je ravnateljica Zavoda, prim.dr.sc.Marija Zavalić, pozdravila sudionike i otvorila skup. Radionica je bila namijenjena za tvrtke Osječko-baranjske županije, Zagrebačke županije i grada Zagreba.
Na radinoci su sudjelovali predstavnici Javne vatrogasne postrojbe Zagreb, Medical Intertrade d. d. iz Zagrebačke županije i HEP plin Osijek te nadležni specijalisti medicine rada - Dijana Poplašen, dr. med. i Željko Špiranović, dr. med.
04 / 10 / 2012
Druga radionica za pilot intervencije u sklopu EWA projekta održana je u Splitu 31. kolovoza 2012. Domaćin je bila tvrtka Cemex beton d. o. o. Na radionici su sudjelovali EWA tim Hrvatska, predstavnici tvrtke te nadležni specijalisti medicine rada Milena Matulić, dr. med. i Edisa Ercegović, dr. med.
EWA radionica Pilot intervencije, Rijeka, 13. rujna 2012.
Treća i posljednja radionica pripreme pilot intervencije u sklopu EWA projekta održana je u Rijeci 13. rujna 2012. Domaćin je bilo Medicinski fakultet Sveučilišta u Rijeci te je skup otvorio prodekan za poslovne odnose Prof. dr. sc. Tomislav Rukavina. Na radinoci su sudjelovali EWA tim Hrvatska, predstavnici tvrtki Jadrolinija, Komunalac-Opatija d. d. te nadležni specijalisti medicine rada Antonio Šimundić, dr. med., Neven Varljen, dr. med. i Tomislav Furlan, dr. med
EWA promotivni materijali
EWA sastanak, Berlin 08. i 09. studeni 2012.
Četvrti sastanak EWA koordinatora održan je 08. i 09. studenog 2012. u Berlinu. Predstavnica nositelja projekta, Lidia Segura (GenCat, Španjolska), izvjestila je o dosad provedenim aktivnostima i problemima u provođenju projekta. Rad na temu pilot intervencija nastavljen je u malim grupama, a predstavnik Zavoda za javno zdravstvo Zagrebačke županije, doc.dr.sc.Branko Kolarić, sudjelovao je u grupi sa Škotskom, Irskom i Bugarskom. Zemlje sudionice su izvjestile o individualnim pilot intervencijama te je dogovoren daljnji rad na preporukama i smjernicama, kao i pripremi završne konferencije.
12 / 11 / 2012
EWA projekt predstavljen na međunarodnom kongresu
Dosadašnje aktivnosti EWA projekta prikazane su na 2. međunarodnom kongresu Era ekonomije i novih zanimanja: ekonomija vrijednosti, održivosti, odgovornosti i zdravlja. Rad grupe autora Knežević B, Poplašen D, Škeva G, Štajduhar D, Tomljenović M i Kolarić B imena " Prevencija konzumacije alkohola na radnom mjestu - Prikaz projekta Europsko radno mjesto i alkohol " u pozvanom predavanju predstavila je dr. sc. Bojana Knežević. Rad je izazvao veliki interes sudionika kongresa te je nakon izlaganja uslijedila zanimljiva rasprava. Kongres se održavao 28. i 29. studenog 2012. u Zagrebu.
